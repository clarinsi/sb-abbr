nsb00024.p1	Maturiral je 1904 na klasični gimnaziji v Ljubljani. Študij prava v Pragi in na Dunaju je zaključil 1910 z doktoratom. Posvetil se je odvetniški praksi in v Ljubljani 1918 odprl lastno odvetniško pisarno. Politično je deloval v SLS, bil je prvi predsednik samostojne Družbe sv. Rafaela (1927–28) in podpredsednik Orlovske zveze, član banovinskega sveta in ljubljanski župan. Za župana (funkcija je bila tedaj poimenovana predsednik ljubljanske mestne občine) je bil imenovan 10. decembra 1935. Med prvimi nalogami, ki jih je skušala urediti mestna uprava v času njegovega županovanja, je bila urbanizacija »vélike« Ljubljane. V tem času je bila temeljito reorganizirana mestna uprava in socialno skrbstvo. Dograjene so bile Žale, na obrežju Ljubljanice med Pogačarjevim in Vodnikovim trgom je zrasla nova tržnica. Zgrajena je bila Narodna in univerzitetna knjižnica. Ljubljanska mestna občina je v tem obdobju po vzoru drugih kulturnih narodov in mest sklenila podeljevati literarne nagrade, in sicer ob 90-letnici Prešernove smrti 8. februarja 1939. 1940 je bila prvič podeljena tudi Plečnikova nagrada za najboljše stvaritve v arhitekturi in urbanizmu.
nsb00024.p2	11. aprila 1941 je ob prihodu italijanske vojske v Ljubljano v skladu z vojnim pravom na Viču okupatorju izročil mestne ključe. Čez dobro leto je prosil za razrešitev in 2. junija 1942 je bil mestni svet pod njegovim predsedstvom razpuščen. Jeseni 1942 se je umaknil v Merano (Italija). 1949 se je odselil v ZDA, kjer je živel v državi Kansas in kot fizični delavec delal na posestvu rojakinje iz Bele krajine. Nekaj let pred smrtjo se je vrnil v domovino.
nsb00024.p3	Zanimala so ga gospodarska in politična vprašanja. S prispevki je sodeloval v dnevnem časopisju in revijah tako v Slovencu, Edinosti, Domu in svetu (npr. Valtazar Bogišič, 1908, prispevek o hrvaškem pravniku) ter Času (prispevki Organizacija slovenskega izseljeništva, 1909, Slovansko pravo, 1910, Socialne tvorbe pri Jugoslovanih, 1911). Na slovensko-hrvaškem katoliškem shodu 1913 je imel o izseljevanju odmeven govor. Napisal je tudi obširno narodopisno delo Belokrajina, ki pa je ostalo v rokopisu in je verjetno izgubljeno. Sodeloval je pri prvih zvočnih snemanjih slovenskih ljudskih pesmi v Beli krajini. 1913 je spremljal rusko folkloristko Jevgenijo E. Linjovo, ki je tam s fonografom snemala ljudske pesmi; posnetki so se ohranili in so shranjeni v zvočnem arhivu Puškinskega doma Ruske akademije znanosti v St. Peterburgu. 1914 pa je na pobudo in prošnjo Odbora za nabiranje slovenskih narodnih pesmi z napevi, ki je deloval v okviru zbiralne akcije »Narodna pesem v Avstriji«, v Adlešičih in v Preloki v Beli krajini kot prvi Slovenec na fonograf posnel najverjetneje 38 voščenih valjev z belokranjskimi ljudskimi pesmimi. Ohranjena rokopisna dokumentacija o posnetkih in 19 valjev se nahajajo v arhivu Glasbenonarodopisnega inštituta ZRC SAZU.
nsb00050.p1	V Kamniku obiskoval petrazredno osnovno šolo (1896–1901), v Kranju pa gimnazijo, kjer je 1908 maturiral. Kot gimnazijec je živel samostojno v Kranju. Preživljal se je z inštrukcijami, pa tudi s honorarji za prva objavljena besedila. Še vedno je redno sodeloval na kulturnih prireditvah kamniške čitalnice. Že v prvem letniku gimnazije si je zapisoval verze. V višjih letnikih je skupaj s sošolci ustanovil literarni krožek in postal glavni urednik rokopisnega lista Cvet in sad (brat Hinka Smrekarja je list opremljal z vinjetami in risbami). Albreht se je oblikoval ob prebiranju ruske in nemške literature (knjige je dobival tudi iz Centralne biblioteke na Dunaju), od domačih literatov pa ga je prevzel Fran Levstik. 1906 je v Slovanu objavil svojo prvo pesem pod psevdonimom Rusmir (pozneje je uporabljal še psevdonima Studen in Marko Studen ter kratici Fr. A. in F. A.). 1907 je objavil pesmi v Omladini in Domačem prijatelju, 1908 pa v Ljubljanskem zvonu. 1909 je kljub pričakovanju staršev, da bo postal duhovnik, odšel na Dunaj študirat pravo. 1912 je zaradi pomanjkanja sredstev prekinil študij in odšel v Gorico, kjer je dobil službo domačega učitelja. Tu je spoznal Alojza Gradnika (ta mu je ob smrti posvetil pesem Na oblaku) in Henrika Tumo. Postal je redni sodelavec Naših zapiskov (takrat urednik Anton Dermota). 1914 se je odločil dokončati študij, zato se je vrnil na Dunaj, kjer je začel sodelovati z narodnoradikalnim (socialističnim) akademskim društvom »Slovenija«. Po izbruhu prve svetovne vojne je bil vpoklican in nastanjen v Judenburgu, na Ptuju in na Dunaju. V tem obdobju se je pridružil socialističnim disidentom, ki so izdajali revijo Demokracija. Po končani vojni se je vrnil v Ljubljano, kjer se je vpisal na novoustanovljeno slovensko univerzo ter na filozofski fakulteti tudi diplomiral iz filozofije (1927). 1919 se je poročil z Vero Kessler (ki je bila iz znane družine, v krogu katere so se srečevali vodilni slovenski modernisti, npr. Ivan Cankar in Oton Župančič – Albreht je kasneje postal tudi svak njegove soproge), ki je bila prav tako pesnica (zlasti mladinska), pisateljica in publicistka. Od 1919 je bilo njegovo kulturno delovanje tesno povezano z osrednjo slovensko gledališko ustanovo ljubljanske Drame: bil je glosator, gledališki kritik in več let prevajalec tujejezičnega repertoarja. Prevedel je dela Johanna Wolfganga Goetheja (Ifigenija na Tavridi; ob dvestoletnici pesnikovega rojstva je urejal in prevajal tudi antologijo Goethejevih pesmi, v kateri je med najlepšimi prevod Marienbadske elegije), Sofokleja (Kralj Ojdip, Antigona), Friedricha Schillerja (Don Karlos) idr.
nsb00050.p2	Svoje prevode je neutrudno popravljal, kar priča o njegovi neprizanesljivosti v vprašanjih slogovne ustreznosti. Svoje prevajalske nazore kakor tudi ideološke poglede na pesnikovo poslanstvo je delil z Otonom Župančičem. Redno se je odzival na aktualne kulturne dogodke, njegove ocene pa so preraščale okvir uprizoritve ter posegale v tedaj zaostreno razmerje med starim in novim vrednotenjem slovenske stvarnosti (na primer ob postavitvi Gogoljevega Revizorja v režiji Mirka Mahniča). Cenil je igralsko nadarjenost Marije Vere. Zmogel je vzpostaviti distanco do lastnega dela, ko je zapisal za Ivanom Cankarjem, ki je ukvarjanje z besedno umetnostjo imenoval »črni pirhi«, da je »naša kri s črnilom zastrupljena«.
nsb00050.p3	Med 1918 in 1924 je opravljal službo uradnika poverjeništva za socialno skrbstvo v Ljubljani. Po prvi svetovni vojni je bil 1924–43 tajnik medicinske in teološke ter pozneje filozofske fakultete (»fakultetni sekretar«) Univerze v Ljubljani. Eno leto (1919/20) je urejal Svobodo, deset let pa načeloval uredništvu Ljubljanskega zvona, ki ga je 1922 prevzel od Jože Glonarja (do 9. številke 1932). V teh letih je omogočil objavo v osrednjem slovenskem kulturnem časniku tudi naslednjim avtorjem: Vladimirju Bartolu, Francetu Bevku, Božidarju Borku, Alojzu Gradniku, Francetu Kidriču, Rihardu Jakopiču, Lili Novy, Ferdu Delaku, Janku Lavrinu, Miletu Klopčiču, Mariju Kogoju, Francetu Ramovšu, Antonu Meliku itd. Pripravljen je bil objaviti Grumov Dogodek v mestu Gogi, ki ga je Slovenska matica zavrnila (Grumovo zahvalno pismo v Albrehtovi zapuščini). Močno prijateljsko in intelektualno vez je vzpostavil z Jušem Kozakom. Bil je tudi lektor založbe Hram.
nsb00050.p4	Zvest svojemu »učitelju« Otonu Župančiču, se je 1924–25 udeležil polemike o umetniški vrednosti drame Veronika Deseniška in se postavil na avtorjevo stran (Epilog »Veroniki Deseniški« v Ljubljanskem zvonu 1925). Branil je tako zgodovinsko snov (kritiko Josipa Vidmarja zavrnil kot pavšalno) kot tudi ustreznost nadaljevanja slovenskega izročila (kritiko Franceta Koblarja je imel za neobjektivno), zato pa tudi pesniško vrednost (»plemenit sok najčistejše poezije«). S svojim zagovorom je sprožil t. i. »Pravdo o Veroniki Deseniški« v Domu in svetu (1925), kjer sta Vidmar in Koblar svoje nazore še zaostrila. Ta literarna afera je bolj kot aktivne udeležence prizadela Župančiča. Verjetno je hotel Albreht pozneje pesnika zaradi tega počastiti z njegovo antologijo (Naša beseda, 1929), v katero so bile uvrščene tudi takrat še neobjavljene pesmi. Župančič se je po večletnem javnem molku (od 1924) šele 1932 odzval s kritiko sodobnih literatov (v eseju Adamič in slovenstvo, naslednje leto pa je začel snovati pesnitev Med ostrnicami), s katero je izzval nelagodje v krogu svobodomiselnih sodelavcev Ljubljanskega zvona. Posledica je bila kriza revije, odhod skupine, v kateri je bil tudi Albreht (poleg Josipa Vidmarja, Ferda Kozaka, Stanka Lebna idr.), predsednik marksistično usmerjene Knjižne zadruge, in ustanovitev »neodvisne slovenske revije« Sodobnost (ki jo je izdajala Knjižna zadruga). Albreht je Sodobnost še naprej podpiral v ključnih trenutkih, da je obstala v slovenskem intelektualnem prostoru (1933–41).
nsb00050.p5	1929 ustanovljenemu jugoslovanskemu klubu mednarodne pisateljske zveze PEN je pomagal z nasveti kot podpredsednik slovenskega centra PEN (dopisoval si je z Jankom Lavrinom, ki je omogočil potrditev kluba v Londonu). Kot ustanovni član je pomagal pri organizaciji mednarodnega kongresa 1933 v Dubrovniku, kot jugoslovanski predstavnik se je udeležil mnogih mednarodnih srečanj.
nsb00050.p6	Bil je pripadnik OF od njene ustanovitve, član (sporočevalec) redakcije tajne radijske oddajne postaje OF med 1941 in 1942 ter podpredsednik mestnega odbora OF. V njegovem stanovanju so se zbirali takratni vodilni slovenski intelektualci (sestanki, literarni večeri, zbiranje materialnih prispevkov, prenočevanje ilegalcev OF). Bil je sodelavec ilegalnega Zbornika, sprva sodelavec, nato urednik ilegalne revije Setev. Opravljal je tudi terensko delo ter bil član celice OF in propagandist ljubljanske univerze. 1942 so ga prvič priprli v Ljubljani (zaprt v Belgijski vojašnici, v jetnišničnem oddelku bolnice). 1943 so ga Nemci internirali v koncentracijsko taborišče v Dachauu (1944–45), njegovo ženo pa v Ravensbrück. Po koncu vojne sta se zakonca ponovno naselila v Ljubljani. Albreht je bil 1945 najprej nekaj mesecev načelnik oddelka za kulturo in umetnost v Ljubljani, še 1945 je postal predsednik mestnega ljudskega odbora (prvi povojni ljubljanski župan), funkcijo pa je opravljal do upokojitve 1948. Povojna politična sumničenja tudi njemu niso prizanesla.
nsb00050.p7	Bil je odlikovan kot nosilec partizanske spomenice leta 1941, reda dela I. stopnje, reda bratstva in enotnosti II. stopnje in reda Polonia Restituta.
nsb00050.p8	Že med prvo svetovno vojno je prevajal poezijo češkega pesnika Petra Bezruča (psevdonim Vladimirja Vaška), ki mu je bil dolgo časa vzor in od katerega se je učil pesniškega izraza. Albrehtov prevod zbirke Šleske pesmi, ki je izšel 1919, naj bi pretresel Srečka Kosovela. Že 1923 je prevajal dela Knuta Hamsuna. Prevedel je: Farovško kuharico Jindřicha Šimuna Baara, Bedakovo izpoved Augusta Strindberga, Leteče sence Svetozarja H. Vajanskega. Prevajal je tudi prozo. Omeniti gre prevode Nečiste krvi Borisava Stankovića (1933) ter Marije Stuart (1935), Marije Antoniette (1933) in Jožefa Fouchéja (1932) Stefana Zweiga. Bil je eden od soustanoviteljev in prvi predsednik (1953–57) Društva prevajalcev Slovenije (danes Društvo slovenskih književnih prevajalcev). Posebej se je odlikoval s prevodi iz srbščine, zato je postal cenjen tudi v literarnih krogih Jugoslavije: izvoljen je bil za predsednika Zveze prevajalcev Jugoslavije (od 1958). Obenem je bil tajnik in vodja literarnega odseka Slovenske matice in honorarni sodelavec Radia Ljubljana (od 1952). Bil je ustanovitelj in predsednik Društva za kulturno sodelovanje s Sovjetsko zvezo oz. slovenskega Društva prijateljev Sovjetske zveze (1945–49).
nsb00050.p9	Izdal je dve pesniški zbirki, ki spadata v vrh slovenske poezije med prvo svetovno vojno in neposredno po njej. Zbirka Mysteria dolorosa (Boleče skrivnosti), ki je izšla 1917 (Omladina) in je ostala zaradi vojne precej neopažena, je avtorjev izbor pesmi, objavljenih v Ljubljanskem zvonu od 1908 naprej. Pretežno refleksivne pesmi presegajo mladostno doživljanje posameznikove osamljenosti v svetu, saj se dotikajo bogoiskateljske ravni besednega naprezanja. Zbirka Pesmi življenja (izdana 1921), ki zajema tudi iz zgodnjega opusa (Spev proletarcev, napisan 1911), je izvršila za tedanji čas značilen preobrat iz notranje v zunanjo dejavnost, v kateri se človek kot protiutež neusmiljeno popredmeteni resničnosti neuspešno upira, razoseblja ter posledično tudi izgublja meje lastne trdnosti. Druga pesniška zbirka je bila literarnokritično ovrednotena kot »s socialno tematiko in z revolucionarnostjo zaznamovana«. Prva zbirka, ki se umika opredelitvi, pa še vedno ni bila ustrezno umeščena v prostor slovenske poezije. Pogosto, krivično označena kot zgolj »šibka subjektivna lirika«, ne nosi t. i. intimnih črt, temveč osebno prizadetost (»subjektivnost«) presega v bližanju »radikalni širini« obzorja, primerljivi zgolj s svetovnimi okvirji, in takrat edinstveni v slovenskem literarnem izrazu. Obe pesniški zbirki sta avtorjev iskren odziv na zaznavanje neizbežnega soočenja modernega misleca z odtujenostjo ter s pretrganostjo od lastne preteklosti.
nsb00050.p10	Poskusil se je tudi v prozi, ki prav tako ni ostala brez primesi poetološke preteklosti: v daljšem pripovednem besedilu Zadnja pravda (Hram, 1934), ki ga je sam označil za novelo, je upovedoval umiranje Frana Levstika. Napisal je esej O moralni depresiji (1933–41). S svojimi ocenami je spodbujal mlade slovenske pesnike (na primer Toneta Seliškarja z recenzijo njegove pesniške zbirke Trbovlje v Ljubljanskem zvonu 1923). Kritiziral je tuje duhovne in umetnostne smeri ter njihovo nekritično posnemanje (dekadenca, misticizem, ekspresionizem, nadrealizem). Poleg Božidarja Borka in Mirana Jarca je med obema vojnama (1919–30) veljal za svobodomiselnega kritika. Izbor ocen in esejev je objavil v knjigi Odsevi časa (1961).
nsb00050.p11	Svojo duhovno usmerjenost in zanimanje je opredelil kot »notranjo osvoboditev in nravstveno poglobitev«. 1960 je bil nagrajen s Prešernovo nagrado za življenjsko delo.
nsb00050.p12	Umrl je za srčno kapjo. O pomenu v povojni kulturi in družbi pričajo odzivi na njegovo smrt: Edvard Kardelj je takoj brzojavil vdovi, pogreba so se med drugim udeležili Boris Ziherl, Beno Zupančič, rektor ljubljanske univerze Makso Šnuderl, ob grobu so imeli govor France Bevk, Božidar Borko, Mira Mihelič, na komemorativni seji društev slovenskih književnikov in prevajalcev pa je o Albrehtovem delu spregovoril Dušan Pirjevec.
nsb00075.p1	Osnovno šolo (1914–18), humanistično gimnazijo (1918–24) in državno učiteljišče (1924–28, matura 1928) je obiskoval v Ljubljani. V obdobju 1928–29 se je šolal na šoli za rezervne oficirje v Sarajevu. V povojnih letih (1950–52) pa je obiskoval Višjo vojno akademijo jugoslovanske armade, ki jo je uspešno zaključil, vendar brez zagovora diplomske naloge (tema zračno desantno vojskovanje).
nsb00075.p2	Pred drugo svetovno vojno je poučeval v osnovnih šolah Žužemberk (1929–30), Veliki Gaber (1930–32), Stična (1932–39), Sinji vrh (1939–40) in Črmošnjice (1940–41). Po vojni je bil zaposlen v JLA (1945–53), in sicer kot namestnik komandanta vojnega letalstva (razrešen 1947), pomočnik ministra za promet (odstavljen 1950), načelnik Višje vojne letalske akademije in glavni upravnik civilnega letalstva. V obdobju 1954–59 je bil direktor Industrijskega biroja v Ljubljani. Po drugi svetovni vojni je bil tudi ljudski poslanec prvega in drugega sklica ljudske skupščine FLRJ (1945–53).
nsb00075.p3	Druga svetovna vojna je predstavljala prelomnico v njegovem življenju in delovanju. Pred drugo svetovno vojno je pripadal levemu krilu sokolov, 1941 je postal član KPS, 1941–42 je bil politični aktivist OF v novomeškem okrožju in je sodeloval predvsem s krščanskimi socialisti in komunisti. V začetku upora se je izkazal z vojaškopoveljniškimi sposobnostmi in zavzemal odgovorna mesta v vojaški hierarhiji. 1942 je najprej prevzel funkcijo političnega komisarja, nato pa še v istem letu (do 1943) funkcijo poveljnika Gubčeve brigade. Poveljnik I. operativne cone in Operativnega štaba Glavnega štaba NOV in POS za zahodno Slovenijo je postal 1943. 22. novembra 1943 je bil določen za komandanta obnovljene III. operativne cone, ki je obsegala vso Primorsko, Beneško Slovenijo, Gorenjsko in Polhograjsko hribovje. Na obširnem območju je organiziral partizanske enote. Cona je delovala do 21. decembra 1943, ko je bil zaradi taktičnih potreb in pritiska nemških enot iz nje ustanovljen 9. korpus NOV in POS, katerega poveljnik je bil Ambrožič do 1944. 1944 je bil imenovan za načelnika glavnega štaba NOV in POS Slovenije. V nesreči ob preizkusu novega minometa pri vasi Lokve pri Črnomlju 7. novembra 1944, v kateri se je smrtno ponesrečil Franc Rozman - Stane, je bil ranjen, zato je konec vojne dočakal v bolnišnicah. Marca 1945 je bil član delegacije SNOS v Prekmurju, vodil je skupino vojaških kadrov in aktivistov OF, ki so na osvobojenem ozemlju organizirali organe oblasti. Do razpustitve slovenske vojske neposredno po koncu druge svetovne vojne je bil zelo kritičen, zato je bil 1953 demobiliziran v činu generalmajorja in 1959 predčasno upokojen.
nsb00075.p4	Pred drugo svetovno vojno je bil aktiven član Sokolov in Aerokluba Ljubljana ter organizator mladinskih naprednih društev in klubov (Klub naprednega učiteljskega naraščaja, Zveza srednješolskih naprednih organizacij). Kot glavni urednik je urejal glasilo zveze jugoslovanskih srednješolcev, župe za Slovenijo (1927–28). Pred drugo svetovno vojno si je prizadeval za razvoj jadralnega in letalskega športa. 1934 je v Stični ustanovil in do 1939 vodil Jadralno skupino Stična, ki je združevala ljubljanske študente, konstruktorje in domačine (med drugim je v njej sodeloval Ludvik Starič, motociklistični dirkač, v svetu znan kot »Leteči Kranjec«). Glavne in zahtevnejše dele letal je izdelal stiški mizar Jože Perme. Tudi po drugi svetovni vojni je ostal dejaven pri razvoju letalstva, bil soustanovitelj in prvi predsednik Letalske zveze Jugoslavije (1948–53), soustanovitelj in prvi predsednik Komisije za tehniko in šport Fizkulturne zveze Jugoslavije (1946–48) ter prvi predsednik Ljudske tehnike Jugoslavije (1948–49). Bil je soustanovitelj Društva piscev NOB (1988) in njegov prvi (1988–91), od 1992 pa častni predsednik. Od 1968 dalje je bil član komisije za zgodovino pri Zvezi združenj borcev NOB. Od 1927 je pri avtorstvu literarnih del in kot urednik Jugoslovenskega srednješolca uporabljal psevdonim Jure Novljan; Novljan je bilo od 1941 njegovo partizansko ime.
nsb00075.p5	Ambrožič je prejel več nagrad in priznanj. Dvakrat je prejel nagrado vstaje slovenskega naroda, in sicer za monografiji Pohod štirinajste (1967) in Cankarjeva brigada (1975). Postal je častni občan občine Nova Gorica (1983). Prejel je več nagrad: red za hrabrost, red bratstva in enotnosti I. stopnje, red partizanske zvezde, red zaslug za narod I. stopnje (1966), red vojne zastave in sovjetsko odlikovanje red Kutuzova II. stopnje (1944). Je tudi nosilec partizanske spomenice 1941. Leta 1998 je bil odlikovan z zlatim častnim znakom svobode, najvišjim državnim odlikovanjem za zasluge pri obrambi svobode in uveljavljanju suverenosti Republike Slovenije. 2005 so mu v Žužemberku postavili spomenik.
nsb00075.p6	Objavil je več monografij o vojni taktiki in strategiji narodnoosvobodilne vojne na Slovenskem, vrsto člankov v periodičnem tisku, potopisov, vojnozgodovinskih razprav v beograjskem Vojnem delu in v reviji Naša obramba. V soavtorstvu z Ludvikom Staričem, legendarnim motociklističnim dirkačem, je napisal besedili za knjigi Leteči Kranjec (Ljubljana, 1955) in Kragulje gnezdo (Ljubljana, 1957). Na obeh je kot edini avtor naveden Ludvik Starič.
nsb00100.p1	Osnovno šolo je obiskoval v Murski Soboti (1897–1901), tam tudi meščansko šolo (1901–05). Učiteljišče je obiskoval v Čakovcu (1905–09). Strokovni izpit iz madžarščine je opravil junija 1909, iz slovenščine pa novembra 1921. Služboval je na Osnovni šoli Tišina, kjer je bil med 1924 in 1939 upravitelj te šole. Junija 1939 je postal sreski šolski nadzornik 2. šolskega okoliša v Murski Soboti. Po okupaciji 1941 je postal šolski referent pri prosvetni upravi v Murski Soboti. 1943 je odšel na sedež županijskega šolskega nadzorstva v Szombathelyju, vendar se je že 1944 vrnil v Mursko Soboto. 1945 so ga za pet let zaprli v Rogozo. Po prestani kazni je nekaj let upravljal kmetijsko posestvo v Vnanjih Goricah. Od 1964 do smrti je živel pri hčerki v Lenartu.
nsb00100.p2	1933 je priredil in v samozaložbi izdal knjigo Do stvarnega uka v 1. razredu osnovne šole. To je bila pomožna učna knjiga za nazorni pouk, ki je ob izidu doživela ugoden odmev. Deloval je v Jugoslovanskem učiteljskem društvu za soboški okraj in bil med 1937 in 1939 njegov predsednik. 1938 je predaval na narodnoobrambni manifestaciji, ki jo je priredilo dvanajst učiteljskih društev. V osrednjem referatu tega zborovanja je predstavil razvoj in stanje šolstva v Prekmurju (Pregled prekmurskega šolstva, Pedagoški zbornik, 34, 1938, 85–91). Med vojno je skupaj z Avgustom Pavlom priredil učbenika Dezse Lipöta Magyar ABC ės olvasóköny za 1. razred in Magyar nyelvgakorló olvasókönyv za 2. in 3. razred za manjšinske šole. Prireditelja sta beriloma dodala narečni madžarsko-vendski slovar (recsnik). Deloval je tudi v »vendskem odseku« raznarodovalnega društva VMKE (Madžarsko izobraževalno društvo za Vendsko krajino), ki je bilo ustanovljeno 1941. Ukvarjalo se je z organizacijo tečajev madžarskega jezika, kolonijami, pevskimi zbori in igralskimi prireditvami. Predaval je na političnih tečajih v Čakovcu (1941) in Murski Soboti (1942), ki so bili organizirani za jugoslovanske oz. madžarske učitelje. Na teh tečajih je predaval o značaju Prekmurcev.
nsb00126.p1	Po končani klasični gimnaziji v Ljubljani (1930–38) je 1944 zaključil študij prava na ljubljanski univerzi. 1943 se je vpisal še na fakulteto za politične vede v Padovi (odločen, da bo emigriral) in 1947 tam doktoriral iz političnih ved z disertacijo Kolonijalni razvoj Brazilije. Že kot dijak je bil kulturno in politično dejaven; med drugo svetovno vojno je bil mdr. v slovenski četniški ilegali, nato v padovanskem delu obveščevalne mreže Vladimirja Vauhnika. Oktobra 1944 ga je aretirala italijanska policija in ga predala nemški varnostni službi Sicherheitsdienst. Odpeljan naj bi bil v koncentracijsko taborišče v Nemčijo, vendar je transport prišel samo do Verone, kjer je dočakal konec vojne. Po vojni je spet odšel v Padovo, kjer je bil mdr. tolmač pri angleški vojski. Marca 1948 se je preselil v Argentino. V Buenos Airesu se je sprva preživljal s težaškim delom, nato kot uradnik pri ministrstvu za javna dela. Marca 1949 se je preselil v Bariloče (San Carlos de Bariloche). Tu je prva leta služboval kot uradnik in knjigovodja pri podjetju Raynoff y Caldart. Od 1962 do upokojitve 1985 je z družino vodil svojo trgovino z oblekami in športno opremo. Z ženo Mileno sta poučevala slovensko zgodovino in literaturo na slovenskih srednješolskih tečajih v Bariločah (na kolegiju Don Bosco) in spodbujala kulturne dejavnosti tamkajšnje slovenske skupnosti. Posmrtno so tam organizirali razstavo o njegovem delu in po njem poimenovali tamkajšnji odsek slovenskega srednješolskega tečaja.
nsb00126.p2	Bil je ustanovni član Slovenskega planinskega društva Bariloče (ustanovljeno 1951) in eden najvidnejših andinistov med Slovenci v Argentini. 1952–68 je bil član upravnega odbora Cluba Andino Bariloche in njegov knjižničar. Udeležil se je številnih (nekaj tudi prvenstvenih) odprav v argentinske Ande; 1957 je bil član odprave na Paine in Balmacedo. Med njegovimi težjimi vzponi so vzpon na Tronador, Veliki katedralski stolp in Lanin. Povzpel se je na Torre Meiling v pogorju Tres Picos in 1970 s smučmi na Parva de Farelones v Centralnih Andih. Pomagal je graditi slovenske postojanke, planinske koče (najpomembnejša se imenuje Refugio Frey ob Laguni Tonček, po Tončku Pangercu) in poti v bariloških Andih. 1969 so enega od vrhov ob izviru reke Turbio blizu čilske meje poimenovali Cerro Arko, od 2001 se po njem imenuje tudi bivak na Capilli.
nsb00126.p3	Poročila, eseje, največkrat izrazito optimistična razmišljanja in črtice o življenju v Bariločah in o dosežkih vrhunskih slovenskih andinistov je Arko objavljal v slovenskih časopisih in revijah v Argentini, največ v Zborniku (Koledarju) Svobodne Slovenije, tudi v tržaški Mladiki, ljubljanskem Planinskem vestniku in Delu, v španščini v argentinskih gorniških publikacijah (mdr. v Annarius Club Andino Bariloche), nekaj tudi v nemščini in v American Alpine Journalu. Bil je glavni sodelavec zbornika Goré (občasnega glasila Slovenskega planinskega društva v Argentini, 1955–96), soavtor potopisa Dinka Bertonclja Dhaulagiri (1956) o doživljajih mednarodne argentinske odprave na Himalajo 1954, soavtor dveh knjižic o slovenskih gornikih (1960 in 1964) ter avtor treh samostojnih knjig kratke proze: Planinske zgodbe z Nahuel Huapija (1975), Ljubezen po pismih (Goré, 3, 1975) in Cerro Shaihueque (Goré, 5, 1987). V prvi so med temami devetih gorniških kratkih zgodb življenje v osupljivo lepem gorskem okolju (Nahuel Huapi je danes narodni park), smrt, tujina in asimilacija, med junaki njegovih zgodb pa so tudi vrhunski slovenski andinisti in smučarji v Argentini (argentinski državni prvaki). V drugi knjigi predstavlja literarizirane spomine na osem planinskih podvigov, tretjo pa sestavljajo spomini na prve Slovence, ki so se leta 1948 naselili v Bariločah, zgodovinski oris Patagonije in Bariloč, tragična usoda araukanskih Indijancev ter uspehi slovenskega gorništva v Argentini 1982–87. Arkova besedila so vključena v dve antologiji izseljenske pripovedne proze: Pod Južnim križem: antologija emigrantske proze 1945–1991, Celje, 1992, in Ob Srebrni reki: kratka proza argentinskih Slovencev, Ljubljana, 1993. Pomen njegovega literarnega dela, ki ima veliko dokumentarno vrednost na področju slovenskega andinizma, je tudi v tem, da je v slovensko planinsko književnost vneslo novo tematiko. Uveljavil se je kot idejni vodja argentinskih slovenskih alpinistov in planincev. Njegova dela pomenijo jedro slovenske gorniške literature v Argentini. Bil je častni član argentinskih gorniških organizacij in častni predsednik Slovenskega planinskega društva v Bariločah.
nsb00151.p1	Bil je prvi od petih otrok, potomec stare plemiške družine, ki je prišla na Kranjsko pred Habsburžani. Slovenščine se je naučil od poslov. Šolanje je začel na dunajskem Terezijanišču (1813), kjer je bil sošolec poznejšega hrvaškega bana Josipa Jelačića. 1817 ga je oče (ki je 1818 umrl) vpisal na vojaško akademijo, a je že januarja 1819 izstopil. Očim Leopold pl. Lichtenberg ga je junija 1819 vpisal na Klinkowströmov institut, kjer so rigidno prakticirali verske obrede, kar je Auersperga odbijalo in odtlej je do duhovnikov čutil odpor. Na inštitutu je spoznal Franceta Prešerna, ki je tu delal kot domači učitelj med svojim študijem (1822–24). Prešeren je Auerspergu posojal knjige, skupaj sta prebirala Valvasorjevo Slavo vojvodine Kranjske in v delih iskala navdih za lastne pesmi (Grün: Die Strombraut (Rečna nevesta), Prešeren: Povodni mož). Ko je Klinkowström odkril, da gojenec z učiteljevo pomočjo bere prepovedane knjige, je Prešerna odpustil. Oktobra 1824 je Auersperg zapustil zavod s spričevalom najboljšega med sošolci in istega leta pričel na Dunaju študirati pravo. Med študijem je obiskoval gledališča, kavarne, se spoprijateljil s pišočimi intelektualci Eduardom Bauernfeldom, Adolfom Bäuerlejem, Ernstom von Feuchterslebnom, Franzem Grillparzerjem, Franzem Hermannom von Hermannsthalom, Nikolausom Lenauom, Gabrielom Seidlom idr. 1825 je v reviji Wiener Theaterzeitung pod psevdonimom Anton Alexander Bergenau objavil pesmi Heinrich Frauenlob in Der Wahn (Norost). Druženje z intelektualci očimu ni bilo pogodu, zato ga je 1826 poslal študirat v Gradec. 1828 se je vrnil na Dunaj, kjer je ostal do 1830, o njegovi diplomi ni podatkov.
nsb00151.p2	1831 je Auersperg prevzel dediščino, zadolženo posestvo Šrajbarski turn, ki je bilo dodatno obremenjeno s finančnimi zahtevami matere po izplačilu družinske dediščine. Auerspergu ga je v naslednjih letih uspelo gospodarsko in arhitekturno sanirati. 1839 se je poročil z grofico Marijo Attems (1816–80), slikarsko nadarjeno hčerko štajerskega deželnega glavarja grofa Ignacija Attemsa. Njene dote ni sprejel, da mu ne bi očitali koristoljubja. Februarja 1859 se je zakoncema rodil sin Teodor Ignacij, ki je v nesreči pri ježi umrl mlad, že maja 1881.
nsb00151.p3	Auersperg je umrl 12. septembra 1876 v Gradcu, pokopan pa je v družinski grobnici pri Šrajbarskem turnu. Slovenski časniki skoraj niso poročali o Auerspergovi smrti. V oporoki je zapustil po dve štipendiji za revne nadarjene študente Kranjske in Štajerske. Zaradi liberalnih idej, ki niso bile v skladu z aristokratsko tradicijo Auerspergov, ga je družina že za življenja odklanjala. Po njegovi smrti so onemogočali dostop do zapuščine, ki jo sedaj hranijo razne knjižnice po vsej Evropi.
nsb00151.p4	Priznanja: Maximilianovo odlikovanje (1853), častni meščan Dunaja (1864), častni doktor univerze na Dunaju (1865), veliki križ železnega kraljevega odlikovanja I. reda (1868), častni predsednik delegacije državnega zbora (1868), častni meščan Linza (1868), častni član avstrijske akademije znanosti (1871).
nsb00151.p5	Auerspergovo literarno ustvarjanje je v predmarčni dobi ovirala cenzura, ki je onemogočala prost pretok informacij in svobodno ustvarjanje. 1826 je Auersperg začel s prevodi iz slovenščine ter dokončal zbirko Blätter der Liebe (Listi ljubezni). Prošnja cenzuri za objavo prevodov je na Dunaju ležala dve leti. Auersperg je 1830 izdal svoje delo v Stuttgartu pod psevdonimom Anastasius Grün. 1830 je potoval po Evropi, kar ga je zaznamovalo za vse življenje. Spoznal se je z nemškimi romantiki Gustavom Schwabom, Ludwigom Tieckom, Ludwigom Uhlandom, založnikom Johannom Friedrichom Cotto (pri njem je objavljal Goethe), kasneje tudi s Heinrichom Heinejem. Julijska revolucija 1830 ga je zvabila v Strasbourg in nanj napravila močan vtis. Po vrnitvi na Dunaj ga je policija opazovala in zabeležila izjavo, da so mu na tujem odstrli meglo, s katero so ga obdali doma. Marca 1831 je spesnil znamenito zbirko liberalnih pesmi Spaziergänge eines Wiener Poeten (Sprehodi dunajskega pesnika). V njih opeva osulo veličino Avstrije in govori o potrebnih reformah, o potencialu cesarstva, ki bi lahko postalo moralna in politična veličina svojega časa, če bi se cesar in politiki zavedali dolžnosti do ljudstva. Kritično se je lotil tudi duhovščine. Rokopis pesmi je izročil prijatelju, ki je odšel v Hamburg in poskrbel za izdajo. Tako je anonimno kot prva te vrste v predmarčnem obdobju 1831 v Hamburgu izšla zbirka političnih pesmi liberalnega grofa. Doživela je nezaslišan uspeh, saj je upesnila tisto, kar so mnogi čutili in mislili, vendar niso mogli in smeli izraziti. Doživela je devet »uradnih izdaj«, 1835 celo eno pariško. Številni posnemovalci so po njenem vzoru spesnili kasselske, berlinske, lvovske in tudi dunajske sprehode pesnika. Zbirko so poznali in cenili vidni pesniki predmarčne dobe. Knjižico so v Avstriji množično na skrivaj prepisovali in tihotapili po monarhiji. V znameniti pesmi zbirke Salonscene (Salonska scena) Auersperg obravnava Metternicha kot omikanega gospoda, lomilca ženskih src ter politika, ki se trdo pogaja z mogotci in nima posluha za ljudstvo. To pred njegovimi vrati zahteva: »Dürft' ich wohl so frei sein, frei zu sein?« (Bi si lahko dovolilo svobodo, biti prosto?) Pesem so objavili številni evropski časniki, neki londonski list je priobčil Metternichov življenjepis, ki so ga ilustrirali s prevodom te pesmi. Cesar Franc I. se je strinjal s tem, da je Metternich dobro opisan. Baje se je cesar tudi zamislil nad tu navedenim verzom.
nsb00151.p6	Policija in cenzura sta si leta prizadevali odkriti Auerspergovo identiteto. Zasliševali so ga na Dunaju in v Ljubljani, mu tudi cenzurirali pisma. 16. marca 1838 ga je sprejel Metternich (skrit za vrati je prisluškoval policijski predsednik Sedlnitzky) in mu ukazal, naj preneha ustvarjati ali odide iz države. Maja istega leta ga je zaslišal še ljubljanski policijski predsednik Sicard. Oktobra je bil obsojen na denarno kazen, Auersperg se je pritožil, toda obsodba je bila januarja 1839 potrjena. Po nekaj opominih je kazen (ki jo je namenil ubožnici) tudi plačal.
nsb00151.p7	Marca 1845 so intelektualci oblastem izročili »spomenico proti zdajšnjemu stanju cenzure v Avstriji«, ki jo je podpisal tudi Auersperg. V predmarčnem obdobju se je zavzemal za davčno reformo na Kranjskem, izdelal je tudi svoj predlog, ki pa zaradi posledic revolucije 1848 ni bil sprejet. Aprila 1848 je s 63 od 93 glasov na volitvah – proti so bili Slovenci, ki so se bali, da bo Nemška zveza postala zvezna država, ne pa zveza držav in bo nenaklonjena tako Avstriji kakor Slovencem – izvoljen v frankfurtski parlament. Mandat je sprejel pod pogojem, da ga odloži, če bo večina njegovih volivcev proti združenju z Nemčijo. Auersperg je postal član frankfurtskega parlamenta in že 11. aprila zahteval jamstvo za »nedotakljivost nacionalnosti avstrijskih Slovanov«. Dunajsko društvo »Slovenja« je zahtevalo uresničitev programa Zedinjena Slovenija, česar Auersperg ni odobraval, ker se je bal ruskega vpliva v tem delu Evrope. V peticiji An meine slovenischen Brüder (Mojim slovenskim bratom), ki jo je v nemščini objavil v posebni prilogi časnika Laibacher Zeitung (29. aprila), je zaman skušal prepričati Slovence, da se je treba zavzemati za politične pravice v parlamentu. V Frankfurtu je ostal tri mesece, ko ga je grozeči bankrot zaradi razpada sistema zemljiškega gospostva prisilil k vrnitvi. Frankfurtski parlament ga je razočaral (zaradi pretiranega teoretiziranja in spletk poslanskih kolegov), jeseni 1848 je odstopil kot poslanec tudi zato, ker je vedel, da ga večina Slovencev ne podpira. 1861–67 je postal poslanec veleposesti kranjskega deželnega zbora, 1861 je bil imenovan za dosmrtnega člana gosposke zbornice na Dunaju. 12. februarja 1866 je govoril pred kranjskim deželnim zborom. V govoru se je uspešno postavil proti zahtevi Slovencev po uvedbi slovenskega jezika v osnovne šole ter dvojezičnosti v srednje, češ da ni učbenikov v slovenščini (bila sta zgolj dva, za zoologijo in botaniko). Poudaril je višjo razvitost nemškega jezika in kulture v primerjavi s slovensko. Bil je trdnega prepričanja, da to ni čudno in nečastno, saj je Slovencev veliko manj od Nemcev. Ker je imel Slovence za sposobne, je tudi menil, da bodo zamujeno s pomočjo nemške kulture nadoknadili. To so mu Slovenci zelo zamerili. 1867 se je zaradi sporov s Slovenci dal izvoliti za poslanca štajerskega deželnega zbora.
nsb00151.p8	Vsa Auerspergova dela, večina uspešnic, je izšla najprej v Nemčiji, delno pod psevdonimom, delno pod pravim imenom: Der letzte Ritter : Romanzenkranz (Poslednji vitez : venec romanc, 1831), politične pesmi Schutt (Drobir, 1835; pesem Fünf Ostern (Pet Velikih noči), v kateri je tematiziral kruto politiko Rimljanov do Judov, se je kljub prepovedi odlično prodajala v Avstriji; Gedichte (Pesmi, 1837), Nibelungen im Frack. Ein Gedicht (Nibelungi v fraku. Pesem, 1843), Pfaff von Kahlenberg. Ein ländliches Gedicht (1850, Far iz Kahlenberga. Podeželska pesem), Robin Hood. Ein Balladenkranz nach altenglischen Volksliedern (Robin Hood. Baladni venec po staroangleških ljudskih pesmih, 1864), In der Veranda. Eine dichterische Nachlese (Na verandi. Pesniški izbor, 1876). Uredil in izdal ter s študijo opremil je Nikolaus Lenau's dichterischer Nachlaß (Nikolausa Lenaua pesniška zapuščina, 1851) ter Nikolaus Lenaus sämmtliche Werke in vier Bänden (Nikolausa Lenaua zbrana dela v štirih zvezkih, 1854). Nekaj Auerspergovih del je prevedenih v angleščino, danščino, esperanto, francoščino, italijanščino, latinščino, ruščino, slovenščino (France Prešeren, Karel Dežman) in švedščino.
nsb00151.p9	Na pozitiven slovenski odnos do Auersperga so najbolj vplivali njegovi prevodi slovenskih ljudskih pesmi. Posamezni prevodi so izšli v revijalnem tisku, zbirka Volkslieder aus Krain (Kranjske ljudske pesmi) pa 1850 v Leipzigu (prvi ponatis 1987 pri založbi ddr. Rudolf Trofenik, München). Auersperg je spesnil Nachruf an Preschérn (Nekrolog Prešernu), kjer ga opeva kot svojega učitelja. Ugotovil je, da so Slovenci z njim izgubili vizionarja. Ni se izognil narodnostnim nesoglasjem med Nemci in Slovenci, obžaloval je njihovo neslogo. Pesem je hotel objaviti v Ostdeutsche Post, vendar je urednik Ignaz Kuranda objavo odklonil. Prvič je bila objavljena v Vodnikovem spomeniku 1859 pod uredništvom Etbina Henrika Coste, poznejšega ljubljanskega župana. Auersperg je z nepovratnimi sredstvi redno podpiral pisateljske kolege, tudi s Kranjske (Petra Pavla pl. Radicsa, Leopolda Kordescha, Josipa Cimpermana). Na slovensko odklanjanje Auersperga, ki se je imel za Kranjca, je pozneje vplival Auerspergov negativen odnos do uvedbe slovenščine v šole in odklanjanje programa Zedinjene Slovenije. Po Auerspergovi smrti so že v 1876 Novi trg v Ljubljani preimenovali v Turjaški trg, čemur so Slovenci zaman nasprotovali. Prav tako so 1886 Slovenci nasprotovali postavitvi spominskega obeležja pri Auerspergovi rojstni hiši na vogalu Križank. Ob odkritju obeležja so izbruhnili nemiri med Nemci in Slovenci, tako da so morale posredovati oborožene sile. 8. januarja 1919 je bila spominska plošča odstranjena, nadomestil jo je Marijin relief.
nsb00176.p1	Po končani gimnaziji se je vpisal na pravo, zraven pa študiral še klarinet in saksofon na Akademiji za glasbo (diplomiral 1961). Od 1946 sta z bratom Slavkom javno igrala, pri čemer je Vilko poskrbel za notne zapise bratovih glasbenih motivov in skrbel za aranžmaje. Po Slavkovem mnenju je Vilko »edini človek, primeren za to, da 'obdela' moje kompozicije, da dela aranžmaje, ker mislim, da oba isto čutiva glasbo, ki jo ustvarjava«. 1949–68 je bil zaposlen v Plesnem orkestru Radia Ljubljana, ki ga je najprej vodil Bojan Adamič, nato pa Jože Privšek, ter se poklicno ukvarjal tudi z jazzovsko in plesno glasbo. Sprva je občasno igral klarinet tudi v Vaškem kvintetu in spremljal harmonikarja Janeza Kuharja.
nsb00176.p2	Od vsega začetka je veljal za »duhovnega vodjo« ansambla bratov Avsenik, katerega značilna sestava harmonika-trobenta-bariton-klarinet-kitara je nastala po njegovi zamisli, do 1959 pa je v njem tudi igral klarinet. Poleg tega je vseskozi bedel nad primerno pesniško ravnijo besedil in v ta namen angažiral najboljše pisce: Feryja Souvana, Zvonka Čemažarja, Elzo Budau, Marjana Stareta, Frana Milčinskega, Ivana Sivca idr. 1961 je organiziral festival prve Slovenske popevke. Od 1968 do upokojitve 1999 je bil programski glasbeni vodja in producent založbe Helidon, ki je prav tako nastala na njegovo pobudo. Ansambel bratov Avsenik je bil pri njej vodilen tako po produkciji kot prodaji. Brat Slavko je po upokojitvi njegove zasluge ocenil z naslednjimi besedami: »Največje priznanje pa moram vseeno dati svojemu bratu Vilku Avseniku. Bil je strokovna in pedagoška roka in brez njega Avsenikov ne bi nikoli bilo.«
nsb00176.p3	Oče bratov Avsenik je po ugotovitvah lokalnega župnika, da je iz krstnih knjig razvidno, da se je družina nekoč pisala Ovsenik, spremenil družinski priimek v Ovsenik. Slavko se s spremembo priimka ni strinjal, zato je obdržal priimek Avsenik.
nsb00221.p1	BABIČ, Jože, režiser, igralec (r. 13. 2. 1917, Povžane; u. 10. 5. 1996, Ljubljana). Oče Josip, delavec, državni uradnik, mati Josipina, r. Fradel. Poročen je bil štirikrat, z igralkami Štefko (Štefanijo) Drolc, Miro Sardoč in Tejo (Matejo Mercedes) Glažar ter Lidijo Koren, gledališko producentko; hčerki Barbara Babič, igralka in Josipina (Pia) Babič, igralka.
nsb00221.p2	Osnovno šolo je obiskoval na Studencih pri Mariboru, kamor se je družina 1922 preselila iz Trsta. Že kot otrok je sodeloval pri lutkovnem odru v Sokolskem domu na Studencih, kjer se je učil pri scenografu Ernstu Francu in sodeloval kot animator pri marionetni uprizoritvi Fausta. Kot dijak se je vključil v komunistično delavsko gibanje in se odmaknil od meščanske kulture ter občasno deloval v ilegali. V dvajsetih letih 20. stoletja je obiskoval Državno trgovsko akademijo v Mariboru, vendar so ga zaradi politične dejavnosti v drugem letniku iz šole izključili; šolanje je nadaljeval z opravljanjem izpitov. Vzporedno se je izobraževal v gledališki šoli Vladimirja Skrbinška v Mariboru. Kot član gledališke družine Vzajemnost je 1937 režiral edino predstavo delavske drame Rudolfa Golouha Kriza, ki je bila uprizorjena v kinodvorani na Pobrežju (Maribor). Z Babičevo generacijo se je na odrih Svobod in Vzajemnosti po mnenju mnogih rojevala slovenska gledališka avantgarda, saj so na njih začeli režirati in igrati Ferdo Kozak, Bratko Kreft, Fran Žižek, Lojze Štandeker idr. V tem času se je Babič pripravljal tudi na odhod v Španijo, vendar je nato misel na sodelovanje v tamkajšnji državljanski vojni opustil. 1938−41 je sodeloval v Avantgardističnem gledališču na Ptuju, v zadnji predvojni sezoni pa je tam prevzel umetniško vodstvo in mesto stalnega režiserja.
nsb00221.p3	Med drugo svetovno vojno je bil v več nemških koncentracijskih taboriščih. 1944 je pobegnil iz taborišča Auschwitz in se priključil poljskim prostovoljcem. 1946 je postal referent za ljudsko prosveto na Ptuju in istega leta še umetniški vodja gledališča. To njegovo prvo gledališko obdobje (1935−46) je opredeljevalo sodelovanje z gledališkim in televizijskim režiserjem Franom Žižkom. Medtem ko je bil gledališki vzgojitelj Vladimir Skrbinšek bolj zapisan klasičnemu dramskemu gledališču, sta Žižka zanimala gledališko raziskovanje in gledališka avantgarda; takemu gledališču je ostal zvest tudi Babič. V sezoni 1947/48 je odšel v SNG Maribor, kjer se je odmaknil od meščanskega gledališča in s prvimi režijami prebudil razmišljanje o drugačnem, manj konvencionalnem dramskem gledališču. Posvečal se je raziskovanju odrskih uprizoritvenih razsežnosti, s posebnim občutkom za izpoved in ponazoritev. 1948 se je preselil v Trst, kjer je vse svoje ustvarjalne moči posvetil mlademu slovenskemu ansamblu in njegovi vlogi na tedanjem Svobodnem tržaškem ozemlju. Zasluge za umetniško uveljavitev slovenskega gledališča v Trstu je imel prav Babič. Občasno mu je študijski domicil nudilo milansko gledališče Il Piccolo Teatro di Milano z znamenitima režiserjema Georgijem Strehlerjem in Paolom Grassijem. Po tržaškem obdobju je bil kratek čas svobodni umetnik (1961−68), 1969 pa je postal direktor in umetniški vodja PDG Nova Gorica; posodobil ga je in mu kot današnjemu tretjemu slovenskemu poklicnemu gledališču postavil trdne temelje. S študijskim letom 1982/83 je postal honorarni predavatelj filmske režije in igre na Akademiji za gledališče, radio, film in televizijo v Ljubljani.
nsb00221.p4	Babičevo osebno življenje je bilo povezano s tremi damami slovenskega gledališča: igralkama Štefko (Štefanijo) Drolc in Tejo Glažar ter s producentko Lidijo Koren. Življenjskim sopotnicam je že bolan posvetil osebno režijsko in vsebinsko poglobljeno izpoved v upodobitvi Pepine v Školjki Lojza Kraigherja v Šentjakobskem gledališču v Ljubljani (1995).
nsb00221.p5	Vse od konca druge svetovne vojne je bil tesno povezan tudi z igralko Miro Sardoč, ki je pogosto nastopala v njegovih filmih, dramskih uprizoritvah, na radiu in televiziji. Babič se je kmalu po začetnem obdobju delovanja in izobraževanja v gledališču posvetil celostnemu snovanju gledališke umetnosti: ob igralskem in režiserskem poklicu se je spopadal tudi z oblikovanjem scene in kostumskih osnutkov za posamezne gledališke uprizoritve. V zrelejši dobi se je naslanjal na evropsko gledališko, umetniško in kulturno avantgardo svojega časa, ki je že dosegla svetovni sloves (Erwin Piscator, Zdenĕk Burian, Ernst Toller itd.), zelo prisotna je bila tudi v Sloveniji (Ferdo Delak, Avgust Černigoj, Anton Podbevšek, Marij Kogoj, Ivo Spinčič, Veno Pilon, Srečko Kosovel, Bratko Kreft). Prav posebno mesto v Babičevem režiserskem opusu zajemajo njegove priredbe slovenskih dramskih besedil. Enako pomembno je njegovo gledališko snovanje programov ter estetskih in upravnih videnj (vizij) o sodobnem gledališču.
nsb00221.p6	V gledališču mu je vselej uspelo z literarno dramsko predlogo ustvariti aktualno podobo in metaforo časa, po kateri se premikajo dramske osebe v sozvočju z ljudmi – protagonisti sodobnih prispodob v družbenem in kulturnem okolju: npr. Molière: Skopuh (1948), Tartuffe (1950), Namišljeni bolnik (1951), Ivan Cankar: Kralj na Betajnovi (1970), Primož Kozak: Dialogi (1965), Tone Partljič: Naj poje čuk, Ščuke pa ni (1971), Bertolt Brecht: Mati Korajža in njeni otroci (1979), Jean-Paul Sartre: Umazane roke (1964), Bratko Kreft: Krajnski komedijanti (1986), Boris A. Novak: Vojaki zgodovine (1988) so le nekatere režije iz njegovega obsežnega repertoarja – okoli dvesto režij v slovenskih gledališčih.
nsb00221.p7	Osnovne značilnosti Babičevega gledališkega snovanja so zajete v dramskem, eksperimentalnem, ambientalnem prostoru in drugih negledaliških prizoriščih, ki jim je našel poseben scenskouprizoritveni pomen. Taka je bila uprizoritev Cankarjevega Hlapca Jerneja v Hali Tivoli 1976. Mdr. je 1951 na Stadionu v Trstu – Sv. Ivan na prostem režiral Celjske grofe Bratka Krefta, tragedijo Romeo in Julija Williama Shakespearja, Primorske zdrahe Carla Goldonija in Miklova Zalo Jakoba Sketa ter 1975 besedilo za SSG Trst Rižarna Miroslava Košute in Filiberta Benedetiča (sorežiser Mario Uršič). V Novi Gorici je 1973 režiral svojo dramatizacijo Tolmincev Ivana Preglja in v Cankarjevem domu v sodelovanju s SNG Drama Ljubljana pripravil spektakularno izpovedno uprizoritev z odrsko priredbo Umetnikove trilogije Lojza Kraigherja v dveh delih z epilogom (odrska priredba z uporabo poezije, proznih besedil in pisem Ivana Cankarja, 1983).
nsb00221.p8	Med številnimi dramskimi besedili iz svetovne literarne zakladnice, ki jih je režiral (včasih tudi ponovno) v slovenskih gledališčih in različnih obdobjih, so mdr. Lisjak (1940), Mati (1945), Punt (1945), Kvadratura kroga (1946), Skopuh ( 1948), Tartuffe (1950), več Goldonijevih komedij, Ženitev (1948, 1956), Revizor (1951), Mladost pred sodiščem (1954), Utva (1955, 1957), Strast pod bresti (1957), Naše mesto (1958), Hamlet (1961), Vsi moji sinovi (1968), Moč teme (1970), Tri sestre (1971), Dom Bernarde Alba (1973), Donja Rosita ali kaj pravijo rože (1978), Prividi Simone Machard (1980), Mandat (1983), Stričkove sanje (1987) ter znamenito poetično besedilo Rainerja Marie Rilkeja Devinska elegija (1987) in Dvoboj (1992).
nsb00221.p9	Posebno uprizoritveno pozornost je novejši slovenski dramatiki in nekaterim krstnim izvedbam namenjal v igrah Velika puntarija (1954), Balada o poročniku in Marjutki (1970), Črvi (1970), Naj poje čuk (1971), Moj ata, socialistični kulak (1983), Hribi, pokrijte nas (1983), Mutasti bratje (1983), Ta veseli dan ali Matiček se ženi (1984), Vsem galjotom vile v vamp (1984), Miting (1985), Idealist (1985), Korespondenca z družino (1985), Pohujšanje v dolini šentflorjanski (1986), Krajnski komedijanti (1986), Kačji pastir (1987), Vojaki zgodovine (1989), Krst pri Savici (1989), Tako srečen bi bil, če bi ti razumela te moje besede (1990), S trebuhi za kruhi (1990), Črni galebi (1992), Dvoboj (1992), Balada o taščici (1994), Lepo je v naši domovini biti (1998).
nsb00221.p10	Na tedaj največjem festivalu nacionalne drame in gledališča (jugoslovanske drame) na Sterijevem pozorju v Novem Sadu je sodeloval z igrami Pekel je vendar pekel (1959), Niky, zlati deček (1960) in Manevri (1961).
nsb00221.p11	Najbolj prepoznavne so tri glavne značilnosti Babičevega repertoarja: nagnjenost k socialni in revolucionarno-idejni dramatiki, katere uprizarjanje sodi v revolucionarno-ustvarjalno tradicijo slovenskega gledališča. Druga značilnost je nagnjenost h klasiki, predvsem v komedijski klasični repertoar, ki je tudi družbenokritičen (Molière, Gogolj, Plavt, Carlo Goldoni, Ben Jonson), in tretjič, skrb za domačo dramatiko in uprizarjanje slovenskih novitet. Od 1959 je Babič posnel šest celovečercev, ki so v slogu »trdega« realizma obravnavali aktualne eksistencialne in družbene probleme: Tri četrtine sonca (1959), Veselica (1960), Trčenje na vzporednikih (1961), V spopadu (1963), Po isti poti se ne vračaj (1965), Poslednja postaja (1971). Znameniti so še njegovi TV-filmi Barve spomina (Slikarski in grafični opus slovenskega umetnika Spacala : poskus vdora v človečnost, sintezo in ritem njegovega likovnega dela, scenarij Giorgio Sestan, Viba film, Ljubljana, 1967), Balada o temi (scenarij Saša Vuga, RTV Ljubljana, 1967), Jeprški učitelj (1969), Pogreb (1972), Ščuke pa ni, ščuke pa ne (1980).
nsb00221.p12	Za svoje delo je prejel številne nagrade, mdr. nagrado Prešernovega sklada (1977) za izvedbo Hlapca Jerneja na osrednji proslavi ob 100-letnici rojstva Ivana Cankarja (skupaj s Poldetom Bibičem, Darijanom Božičem, Benom Hvalo, Primožem Kozakom, Petrom Skalarjem, Matjažem Vipotnikom), Prešernovo nagrado za življenjsko delo na področju gledališke, filmske in televizijske režije (1981), na Borštnikovem srečanju 1977 je prejel nagrado Združenja dramskih umetnikov Slovenije (ZDUS) za najboljšo predstavo, in sicer za predstavi Koža megle (1977) in Ščuke pa ni (1974), nagrado ČGP Delo za najboljšo režijo (1970), nagrade delovnih organizacij in ustanov za režijo Ščuke pa ni (1974), Borštnikovo diplomo in denarno nagrado za režijo Koža megle (1977) ter zlato značko Borštnikovega srečanja (1985).
nsb00221.p13	Za svoje filmsko delo je bil nagrajen na več filmskih festivalih: Zlata arena v Pulju (Tri četrtine sonca, 1959), Srebrna arena v Pulju (Veselica, 1960), posebna diploma za režijo filma z aktualno temo v Pulju (Po isti poti se ne vračaj, 1965) in Badjurova nagrado za življenjsko delo (1996).
nsb00221.p14	Po njem se imenujejo nagrade Jožeta Babiča, ki jih za izredne dosežke na področju igranega in dokumentarnega filma podeljuje RTV Slovenija.
nsb00246.p1	BAKOVIĆ, Zorana (rojstno ime Zorana Jeremić), novinarka, prevajalka (r. 21. 9. 1955, Beograd, Srbija). Oče Dragoslav Jeremić, univerzitetni profesor, mati Dragica, r. Nedeljković, univerzitetna profesorica. Mož Ivo Broz, gospodarstvenik, daljni sorodnik Josipa Broza.
nsb00246.p2	Osnovno šolo (1962–70) in gimnazijo (1970–74) je obiskovala v Beogradu. Na Filozofski fakulteti v Beogradu je 1974–75 študirala filozofijo, na Filološki fakulteti pa 1975–77 primerjalno književnost in kitajski jezik. Študij je nadaljevala na Fudan University Shanghai in 1980 diplomirala iz klasične kitajske književnosti.
nsb00246.p3	Po diplomi se je kot konsekutivna in simultana prevajalka za kitajski jezik zaposlila v prevajalski službi zveznega izvršnega sveta SFRJ, 1985–87 pa je kot prevajalka delala v pekinškem predstavništvu zunanjetrgovinskega podjetja Astra. 1987 se je zaposlila kot dopisnica časnika Delo iz Pekinga. 1993–2011 je kot dopisnica Dela iz Pekinga delala pogodbeno, od 2011 pa živi med Dunajem in Beogradom ter pogodbeno dela za Delo kot komentatorka, specializirana za Azijo.
nsb00246.p4	1984 je bila med ustanovnimi člani uredništva revije Kulture istoka. Pri zbirki Bibliotheca Orientalica, ki jo je v devetdesetih letih 20. stoletja izdajala orientalistična sekcija zagrebške Filozofske fakultete, je bila urednica za Kitajsko in Daljni vzhod. 1988–89 je bila podpredsednica Kluba tujih dopisnikov v Pekingu. Njena analiza sprememb kitajske kulturne in politične identitete pod naslovom Iščoč podobo v zrcalu je bila 1999 v Delu objavljena kot podlistek.
nsb00246.p5	Študijsko se je največ ukvarjala s klasično kitajsko književnostjo, posledično s sodobno književnostjo Daljnega vzhoda. Prek študija književnosti si je zastavljala vprašanja razvojnih modelov različnih azijskih držav ter transformacije kolektivne in individualne zavesti. Kot novinarka poglobljeno spremlja spremembe Kitajske od kulturne revolucije do protestov na Trgu nebeškega miru ter globoke gospodarske in socialne spremembe v kitajski družbi. Ob izvrstnem poznavanju tematike jo odlikuje prefinjen slog pisanja. Članke za Delo piše v srbskem jeziku in so v slovenski jezik prevedeni.
nsb00246.p6	2010 je prejela nagrado Društva novinarjev Slovenije Bratstvo resnice / Consortium veritatis.
nsb00271.p1	BARBIČ, Ana, pedagoginja, psihologinja in sociologinja (r. 18. 5. 1936, Straža). Oče Karel, delavec, mati Julijana, r. Maver. Mož Milan Naprudnik, geodet.
nsb00271.p2	Obiskovala je učiteljišče v Novem mestu, kjer je maturirala 1954. Študirala je na ljubljanski Filozofski fakulteti, kjer je 1958 diplomirala iz pedagogike in 1959 iz psihologije, 1968 pa še magistritala. Promovirana je bila 1977 v Zagrebu z disertacijo Jugoslovanski komunikacijski tipi in njihovo vedenje v samoupravnem družbenem prostoru. Izpopolnjevala se je kot štipendistka Fulbrightove ustanove 1965–66 v New Yorku in 1969–70 v Chicagu. 1959–61 je bila profesorica na učiteljišču v Novem mestu, 1961–80 raziskovalka na Inštitutu za sociologijo in filozofijo UL. 1980 je postala docentka na Oddelku za agronomijo Biotehniške fakultete UL, 1985 izredna in 1990 redna profesorica za predmete Obča sociologija, Obča politologija in Ruralna sociologija. Upokojila se je 1997.
nsb00271.p3	Med 1981–93 je bila članica različnih organov European Society for Rural Sociology (1988–93 podpredsednica). 1986–94 je bila članica odbora Raziskovalnega komiteja za sociologijo kmetijstva (International Sociological Association) in 1989–90 članica uredništva sveta revije Sociologija sela (Zagreb). Od 1989 je svetovalka uredništva revije Agriculture and human values (Gainesville, ZDA).
nsb00271.p4	Kot raziskovalka na Inštitutu za sociologijo in filozofijo je preučevala vpliv sredstev množičnega komuniciranja na občinstvo, množično kulturo, udeleženost v politiki in informacijske sisteme. V okviru Biotehniške fakultete UL pa se je posvečala raziskavam in temam s področja ruralne sociologije, npr: slovensko podeželje, družbeni položaj slovenskega kmeta, kmeta delavca, kmečke ženske in kmečke družine, posebno pozornost pa je namenjala celovitemu razvoju podeželskih skupnosti s poudarkom na varovanju okolja.
nsb00271.p5	Za doprinos k raziskovanju ruralne sociologije je 2005 prejela naziv častne članice Slovenskega sociološkega društva. Je prejemnica odlikovanja red zaslug za narod s srebrno zvezdo (1985) in priznanja univerze Western Illinois University (1975).
nsb00296.p1	V Ljubljani je obiskoval realno gimnazijo (maturiral 1923) in na Tehnični fakulteti študiral elektrotehniko (1923–25). 1925 se je moral kot italijanski državljan vrniti v Italijo, kjer je po odsluženem vojaškem roku 1929–33 na kmetijski fakulteti v Perugii študiral agronomijo. Po diplomi se je vrnil v domači kraj, kjer je 1933–38 poučeval kmetijsko-tehnične predmete na dvoletnem kmetijskem tečaju v Ilirski Bistrici. 1938–44 je kot direktor in profesor vodil enoletni kmetijski tečaj v Lokvi pri Lipici, obenem pa je krajšo dobo poučeval na podobnem tečaju v Škednju pri Trstu. Vmes je bil 1941–42 imenovan za svetovalca pri Ente immobiliari Emona v Ljubljani, kjer naj bi urejal kmetije za poselitev Kočevske, vendar se je že po nekaj mesecih vrnil v Lokev. 1944 je odšel k partizanom, kjer je bil med drugim predavatelj na oficirski šoli Glavnega štaba NOV in partizanskih odredov Slovenije v Metliki. Po vojni je bil 1945–46 zaposlen na odseku za zadružništvo Pokrajinskega narodnoosvobodilnega odbora v Trstu, 1947–68 pa na pokrajinskem kmetijskem nadzorništvu v Trstu, kjer je vodil kmetijske tečaje in predaval po slovenskih vaseh. 1968 je postal ravnatelj slovenske nižje srednje šole Fran Erjavec v Rojanu in tam ostal do upokojitve 1975.
nsb00296.p2	Poleg redne zaposlitve je deloval v zamejskih ustanovah in društvih. 1953–57 je bil svetovalec in potem več let vodja urada za slovenske srednje šole pri šolskem skrbništvu v Trstu. Sodeloval je pri reševanju vprašanj slovenskih zamejskih šol, predaval na seminarjih za šolnike in sodeloval tudi na drugih šolskih prireditvah. Več kot petintrideset let je vodil kmetijske oddaje Radia Trst A ter objavljal strokovne članke v Gospodarstvu, Primorskem dnevniku, Ljudskem tedniku, Jadranskem in Kmečkem koledarju. Pisal je razprave o rabi in učinku mineralnih gnojil ter o varstvu rastlin (npr. Raba umetnih gnojil. Jadranski koledar, 1966).
nsb00296.p3	Prejel je priznanje italijanskega ministrstva za šolstvo (1977), postal je vitez italijanske republike (1982).
nsb00321.p1	BAVEC, Miloš, geolog (r. 20. 11. 1969, Šentjanž, Sevnica), Oče Jože, učitelj, ravnatelj, politik, gospodarstvenik, mati Veronika, r. Bolčina, učiteljica.
nsb00321.p2	1985–89 je obiskoval Srednjo tehniško šolo v Celju. 1989–90 je bil na služenju vojaškega roka v JLA. Nato je študiral geologijo na Naravoslovnotehniški fakulteti Univerze v Ljubljani, kjer je 1996 diplomiral. Na isti fakulteti je 1999 magistriral z nalogo Časovne in genetske opredelitve nekaterih mlajšekvartarnih sedimentov in kamnin v Bovški kotlini in njeni bližnji okolici in 2001 doktoriral z disertacijo Kvartarni sedimenti Zgornjega Posočja. 1999–2000 se je strokovno izpopolnjeval v ZDA (University of Kentucky, Lexington). Od 1996 je zaposlen na Geološkem zavodu Slovenije v Ljubljani, od 2014 kot direktor. Bavec je strokovnjak za geologijo kvartarnih sedimentov, aktivno tektoniko in paleoseizmologijo. Ena glavnih ugotovitev njegovih raziskav je, da je imela poznokvartarna poledenitev v Posočju bistveno manjši obseg, kot so domnevali starejši avtorji. Ledeniki so bili omejeni na visokogorje v zaledju, Bovška kotlina pa je bila na periglacialnem območju, kjer so se ob otoplitvi odložili sedimenti masnih tokov ter jezerski in rečni sedimenti. Za datacijo teh sedimentov je prvi v Sloveniji uporabil metodo optične stimulirane luminiscence. Razvil je matematični model, ki omogoča oceno razsežnosti dolinskih ledenikov glede na topografske značilnosti in velikost zaledja ledenika oziroma velikost njegovega redišča in tališča. Model je neodvisen od geoloških opazovanj in zato uporaben kot orodje za vzporedno preverjanje paleookoljskih rekonstrukcij v glacigenih okoljih. Zgodovino poledenitev v Sloveniji je podal v več preglednih člankih (2004, 2009, 2011). V zadnjem času se največ posveča aplikativnim raziskavam mlajšega kvartarja. S sedimentološkimi, strukturnogeološkimi in geofizikalnimi metodami ugotavlja, kako intenzivna je bila aktivnost prelomov in pobočnih premikov v bližnji geološki preteklosti. Rezultati so pomembni za oceno geološko pogojene ogroženosti in za prostorsko načrtovanje na ranljivih območjih, kot je na primer gosto naseljena Ljubljanska kotlina.
nsb00321.p3	Zelo dejaven je na področju popularizacije geologije. Piše poljudne članke ter na radiu, televiziji in v dnevnem časopisju pogosto odgovarja na vprašanja s področja geologije. Je soavtor filmov Bohinjski ledenik (2004) in Geološka zgodovina Bleda in okolice (2008), ki se v okviru stalne razstave predvajata v muzeju na Blejskem gradu. Knjiga Zgodbe iz podzemlja: geologija za vse otroke (2013) je prva te vrste v Sloveniji, saj geološke fenomene opisuje na zabaven in otrokom razumljiv način, kljub temu pa izčrpno in strokovno na visoki ravni. Za znanstvenoraziskovalne dosežke na področju geologije je 2005 prejel plaketo Marka Vincenca Lipolda, ki jo podeljuje Geološki zavod Slovenije.
nsb00346.p1	BELINGER FERJANČIČ, Gizela (rojstno ime Gizela Belinger/Bellinger; psevdonimi G. Majeva, Gizela F., Gizela Majeva; šifre F., G. B.), publicistka, urednica (r. 2. 5. 1887, Gorica, Italija; u. 19. 6. 1976, Trst, Italija). Oče Matevž Belinger, oskrbnik, mati Frančiška Belinger, r. Valič. Mož Fran Ferjančič, učitelj (poroka 1908).
nsb00346.p2	Na učiteljišču v Gorici je maturirala 1906, tam je 1911 tudi opravila strokovni izpit. Učila je v različnih krajih Primorske in Italije (1910–18 ni učila, temveč se je posvetila materinstvu): 1906–07 Boršt, 1907–08 Rižana, 1909–10 Dekani, 1918 Gorica, 1932 Palermo (Berlitz School), 1940 in 1946 Trst, 1943 Verona, 1949–50 Štramar in 1950–52 Prosek (nekaj časa že 1945). Med obema vojnama je živela večinoma v Gorici, potem v Trstu.
nsb00346.p3	V Gorici je urejala ženski list Slovenka (1922–23). Prizadevala si je za vzgojo žensk v duhu enakopravnosti in zanje pisala članke ter prevode v listih Mladika (Gorica, 1921), Slovenka (Gorica 1922/23), Naš čolnič (Gorica, 1924) in Ženski svet (Trst, 1927–29). Samostojno je objavila priročnike: Materinstvo, Vzorna gospodinja in Nova kuharica. Pomembni so tudi njeni spisi o vzgoji otrok in mladostnikov, ki jih je objavila v Ženskem svetu (1924–27), samostojno pa v knjigah Telesna vzgoja otrok in Duševna vzgoja otrok. V njenih spisih je opazen vpliv pedagoških avtorjev, kot so Havelock Ellis, Hans Berger in Helen Keller.
nsb00374.p1	BENKO iz Sočerge, kamnosek in stavbar (r. ?, ?; deloval v drugi polovici 15. stoletja, Sočerga; u. ?, ?)
nsb00374.p2	O njegovem življenju ni drugih podatkov, kakor da je bil doma iz Sočerge in da je morda znal glagolico. Njegova stavbarska dela razkrivajo, da gre za v klesarski delavnici šolanega mojstra, na področju kiparstva pa je deloval kot samouk.
nsb00374.p3	Po glagolskem napisu sodeč, je skupaj z Jakšetom iz Sočerge 1461 zgradil prostorno enoladijsko ž. c. sv. Janeza Krstnika (sv. Ivana) v Predloki pri Črnem Kalu (kamnita napisna plošča je vzidana zraven šilastoločnega vhoda v zvonik). Za cerkev z mrežasto obokanim prezbiterijem, gotskimi okni s krogovičji (odstranjena) in zvonikom je pet let kasneje izklesal tudi kamnit stenski tabernakelj ter ga signiral in datiral. Na Vrhu pri Buzetu je 1463 zgradil cerkev sv. Antona Puščavnika, ki pa je bila 1900 porušena; o njenem stavbeniku je do 1921 pričal v cerkveno fasado vzidan glagolski napis, drugi glagolski napis z letnico 1463 pa izpričuje njegovo avtorstvo stenskega tabernaklja v cerkvi; morda je bil tudi avtor klesanega tabernaklja v bližnji cerkvi v Sovinjaku.
nsb00374.p4	Če gre pri cerkveni arhitekturi za preproste, iz klesanih kvadrov zgrajene stavbe s poligonalno sklenjenim in rebrasto obokanim prezbiterijem, pa nekoč polihromirana in pozlačena tabernaklja razkrivata, da se je navdihoval pri sočasni beneški cvetoči gotiki (gotico fiorito). Tabernaklja sta oblikovana po vzoru beneških gotskih poliptihov in imata v zgornjem delu pod trikotnim zatrepom s figuro Boga Očeta niz treh šilastoločnih polj, v katerih je osrednja figura Vstali Kristus med angeloma, v spodnjem delu pa je odprtina za hranjenje najsvetejšega, ki jo v Vrhu obstopata dve ženski figuri, najverjetneje Mati božja in Marija Magdalena. Figuralika in izvedba dekorativnih arhitekturnih elementov izdajata, da gre za poljudno izvedeno delo kiparja samouka. Zaradi podobnosti v izvedbi figuralnih konzol in sklepnikov petosminsko sklenjenega in zvezdasto-rombasto obokanega prezbiterija z gotskimi okni s krogovičji bi glede na geografsko lego (v bližini Predloke) Benku morda lahko pripisali tudi sodelovanje pri gradnji p. c. Marijinega vnebovzetja iz druge polovice 15. stoletja na Zvročku (Vzročku) pri izviru Rižane.
nsb00374.p5	Nerešeno ostaja vprašanje, ali je mojster Benko iz Sočerge istoveten z Benkom, ki je skupaj z Andrejem 1489 zgradil hišo v Črnem Kalu (Črni Kal 46), kot priča latinski napis na klesanem ločno sklenjenem portalu. Hiša naj bi bila sprva stavba javnega značaja, omenjena mojstra pa naj bi poleg nje gradila tudi utrdbe za obrambo pred turškimi vpadi na Kraškem robu.
nsb00404.p1	BERKE, Blaž (Balaž Berke, madžarsko Berke Balázs, latinsko Blasius/Blasii Berke), evangeličanski duhovnik in pisec (r. 1754, Kančevci ali Lončarovci; u. 1821, Nemespátró, Madžarska).
nsb00404.p2	Podatki o njegovem življenju so skopi. Madžarsko in latinsko osnovno šolo je najverjetneje obiskoval v Čobinu (Nemescsó), nato pa je izobraževanje nadaljeval na evangeličanskem liceju v Šopronu (danes Berzsenyi Dániel Evangélikus (Líceum) Gimnázium, Szakközépiskola és Kollégium Sopron / Evangelisches Dániel Berzsenyi (Lyzeum) Gymnasium, Internat und Evangelische Fachmittelschule Sopron) in ga zaključil 1778 ali 1779. Na univerzo v Wittenbergu (danes Martin-Luther-Universität Halle-Wittenberg) se je vpisal 1779. Morda zaradi pomanjkanja duhovnikov v novoustanovljenih evangeličanskih cerkvenih občinah je po treh letih študij zaključil in sprejel službo duhovnika v Puconcih. 1784 je postal prvi redni duhovnik v novoustanovljeni cerkveni občini Puconci. Konec 1887 je bil premeščen v Nemespátró v bližini Šurda (Surd). Tam se je poročil z Rozino Gyenes, ki je 1791 umrla pri porodu. Naslednje leto je bil premeščen na Hodoš, kjer je opravljal duhovniško službo (1792–1803). Kasnejših podatkov o njegovem delovanju ni. Mogoče je, da ni bil več nameščen za duhovnika, kajti tako v Puconcih kot na Hodošu je prišel v spor z verniki.
nsb00404.p3	Kot dijak šopronskega evangeličanskega liceja je Berke v duhu takratne šolske poetike sestavil godovno pesem v čast prekmurskemu rojaku in 1758–85 rektorju liceja Adamu Farkašu. Pesem ima naslov Ode Saphica honori ac venerationi Adami Farkas solemnia suis nominis celebrantis in je bila natisnjena 1777. Farkaš je bil med slušatelji zelo priljubljen in Berkejeva »sapfična oda« je ena od štirih natisnjenih slavilnih pesmi, ki so mu jih namenili dijaki. V kontekstu tujejezičnih (latinskih in madžarskih) pesmi, ki so jih prekmurski avtorji pisali v 18. in na začetku 19. stoletja, gre Berkejevi latinski verzifikaciji časovno prvenstvo v sklopu slavilnih pesmi, ki so jih avtorji (npr. Simon Čergič, Mikloš Küzmič, Mihael Barla, Jožef Košič) posvečali mecenom, dobrotnikom, predpostavljenim in prijateljem.
nsb00404.p4	Kot zapisovalec prekmurskih evangeličanskih pesmi je Berke naveden v pesmarici Szlovenszke / Dühovne / Peszmi piszane / po / Berke Balazs / vu / Nemes Csob[i]. Naslov je zapisan na prvem listu in sledi nadpisu »In nomine Domini Jesu«. Pesmarica ima dva dela. Prvi del vsebuje 151 pesmi, ki so bile zapisane 1768–69. Drugi del z naslovom »De Sacra Domini Cöena« vsebuje 34 kasneje zapisanih mrliških pesmi. Prvi del ni enoten in združuje začetni razdelek, temu pa sledi sedemindevetdeset zvečine božičnih, velikonočnih in binkoštnih pesmi. Drugi razdelek vsebuje štiriinpetdeset pesmi, vsebinsko vezanih na postni čas. Pesmi prvega dela pesmarice po pisavi sodeč ni zapisal isti zapisovalec. Berke je zapisal večino pesmi v drugem razdelku; kateri bi utegnili biti še drugi njegovi zapisi v pesmarici, pa bi z gotovostjo lahko pokazala šele paleografska analiza. Primerjalna preučevanja Vilka Novaka, ki je pesmi v Berkejevi pesmarici vzporejal s pesmimi v Martjanski pesmarici I (16./17. stoletje) in Bakoševem Nouvem graduvalu (1789) ter v Sijartovih Mrtvecsnih peszmih (1796), kažejo, da so bile Berkejeve Szlovenszke dühovne peszmi vezni člen med rokopisno in tiskano tradicijo prekmurske evangeličanske pesmi.
nsb00431.p1	BERVAR, Gojko (uradno ime Gojmir Bervar), novinar (r. 22. 7. 1946, Zreče). Oče Ivan, strojni tehnik, mati Danica, r. Lisac, učiteljica.
nsb00431.p2	1946 se je družina preselila v Celje, kjer je obiskoval osnovno šolo in 1965 na celjski gimnaziji maturiral. Sociologijo in geografijo je študiral na Filozofski fakulteti Univerze v Ljubljani; 1970 je študij zaključil na prvi stopnji in 1971 za zaključno nalogo prejel fakultetno Prešernovo nagrado. 1970–71 je bil na TV Ljubljana zaposlen kot organizator in producent, 1971–2009 pa na Radiu Ljubljana in Radiu Slovenija kot novinar, urednik uredništva mladinskega programa, novinar komentator, urednik uredništva za Slovence po svetu in urednik uredništva dokumentarno-feljtonskih oddaj. 1980–86 je bil odgovorni urednik revije Tabor pri Zvezi tabornikov Slovenije, 1983–86 tudi glavni urednik revije. 1998–2013 je deloval v uredništvu Medijske preže, biltena za opazovanje medijev. Občasno je kot komentator in avtor sodeloval z revijo Svobodna misel. 1999–2000 je deloval kot član strokovne komisije Sveta Evrope za medijsko zakonodajo.
nsb00431.p3	V Društvu novinarjev Slovenije je dejaven pri vprašanjih spoštovanja novinarske etike. O vprašanjih novinarske etike je napisal knjigo Svoboda neodgovornosti : samoomejevanje v medijih v Sloveniji (2002). Dejaven je tudi v Novinarskem častnem razsodišču Društva novinarjev Slovenije, od 2015 kot predsednik.
nsb00431.p4	Žanrsko je deloval v vseh radijskih zvrsteh, na Radiu Ljubljana pa je bil med pobudniki in začetniki programa v živo. Zlasti pomemben je Bervarjev novinarski prispevek v obdobju demokratizacije, ko je spremljal pogajanja med Zvezo komunistov in politično alternativo glede prehoda v parlamentarno demokracijo, razpada SFRJ ter osamosvajanja.
nsb00431.p5	Za novinarsko delo je prejel več stanovskih nagrad, med drugim Tomšičevo nagrado za dosežke v novinarstvu (1991) in nagrado Bratstvo resnice / Consortium veritatis za življenjsko delo (2009).
nsb00459.p1	BIBER, Dušan, zgodovinar (r. 25. 5. 1926, Ljubljana). Oče Josip, bančni uradnik, mati Vida, r. Perhavc, profesorica zgodovine.
nsb00459.p2	Med šolanjem na klasični gimnaziji v Ljubljani ga je spomladi 1942 italijanska okupacijska oblast internirala v Gonars in Monigo. Po italijanski kapitulaciji je sodeloval v odporniškem gibanju (1943–45) kot vojni dopisnik in propagandist v partizanskih enotah. 1945–49 je bil novinar in urednik v časnikih Kmečki glas in Ljudska pravica. V času Informbiroja 1948 je bil zaprt, nato se je po daljšem obdobju rehabilitacije 1954 vpisal na študij zgodovine na Filozofski fakulteti Univerze v Ljubljani, kjer je 1957 diplomiral. 1958 se je zaposlil na Inštitutu za društvene nauke v Beogradu, 1964 pa je na Univerzi v Ljubljani doktoriral iz zgodovinskih znanosti z disertacijo Nemška narodnostna manjšina v stari Jugoslaviji s posebnim ozirom na nacistično gibanje. V naslednjih letih je svoje raziskave osredotočal na jugoslovansko-nemške odnose v tridesetih letih 20. stoletja in genezo državnega udara marca 1941. Ob reorganizaciji zveznih inštitutov 1969 so ga premestili na Inštitut za sodobno zgodovino jugoslovanskih narodov in narodnosti (Institut za savremenu istoriju) v Beogradu, kjer je deloval naslednjih pet let. V tem času je dosegel naziv znanstvenega svetnika. Raziskoval je predvsem mednarodni položaj Jugoslavije pred in med drugo svetovno vojno, zlasti odnos zahodnih zaveznikov do jugoslovanskega odporniškega gibanja. 1974 se je zaposlil na Inštitutu za zgodovino delavskega gibanja v Ljubljani. Bil je prvi med slovenskimi zgodovinarji, ki je sistematično zbiral in proučeval arhivsko gradivo za obdobje druge svetovne vojne v nemških, britanskih in ameriških arhivih. Rezultati tega raziskovanja so bili številni nastopi na mednarodnih konferencah. Med dosežki Bibrovega raziskovanja je tudi več izčrpnih objav virov. V zagrebškem časniku Vjesnik u srijedu je objavil tri obširne serije dokumentov o zavezniški politiki do Jugoslavije in do odporniškega gibanja, tudi za čas po koncu vojne. Njegovo poglavitno tovrstno delo je znanstvena izdaja medvojne korespondence med Josipom Brozom - Titom in Winstonom Churchillom.
nsb00459.p3	1984–91 je bil predsednik jugoslovanskega komiteja za zgodovino druge svetovne vojne, nato predsednik slovenskega komiteja za zgodovino druge svetovne vojne, pa tudi podpredsednik Mednarodnega komiteja za zgodovino druge svetovne vojne.
nsb00459.p4	1967 je prejel nagrado sklada Borisa Kidriča, 1982 nagrado vstaje slovenskega naroda, 1979 red dela z zlatim vencem, 1987 red dela z rdečo zastavo ter 2001 zlato plaketo Zveze borcev in udeležencev NOB Slovenije.
nsb00485.p1	BIZJAK (Wisiak, Wissiak), rodbina slikarjev iz Kranja.
nsb00485.p2	O slikarski družini Bizjak je malo ohranjenih virov. Franc (Frančišek, Franz, r. 10. 10. 1810, Kranj; u. 21. 5. 1880, Kranj; oče Gregor, mati Elizabeta, r. Veit) se je slikarstva domnevno izučil v delavnici Leopolda Layerja v Kranju. Tako kot njegov učitelj je bil najbolj dejaven na Gorenjskem, več del je naslikal za cerkve v Savinjski dolini, posamezna pa tudi za cerkve drugod po Sloveniji. V svojih freskah, oltarnih in banderskih slikah ter križevih potih se je slogovno močno opiral na poznobaročno tradicijo Layerjevega slikarstva, vendar učiteljeve kakovosti ni dosegel. Sinova (Anzelm, r. 21. 4. 1837, Kranj; u. 9. 3. 1876, Kranj in Edvard, r. 11. 10. 1841, Kranj; u. 21. 7. 1884, Kranj; mati Terezija, r. Sešek) sta se slikarstva izučila pri očetu. Njuna dela so kakovostno skromnejša, vendar je zlasti Anzelmove slike velikokrat težko razločevati od očetovih. Motivno ostajata v sakralnemu okviru, čeprav je bilo Anzelmu pripisanih tudi nekaj platen z motivom krajine. Njihova dela so ohranjena v cerkvah, Narodnem muzeju Slovenije, Muzeju krščanstva na Slovenskem v Stični in v zasebnih zbirkah.
nsb00514.p1	BOH, Katja (rojstno ime Katja Székely), sociologinja, političarka, diplomatka (r. 16. 5. 1929, Gradec, Avstrija; u. 8. 8. 2008, Ljubljana). Oče Zoltan Székely, gradbeni inženir, mati Nina Székely, r. Kunej. Pastorka Maja Boh Hočevar, igralka, hči Katja Cerjak.
nsb00514.p2	Osnovno šolo, meščansko oz. nižjo ter višjo gimnazijo je obiskovala v Ljubljani. Na Filozofski fakulteti v Ljubljani je 1952 diplomirala iz angleškega, nemškega in francoskega jezika, 1964 pa še iz klinične psihologije. Magisterij iz sociologije je obranila 1972 na Filozofski fakulteti v Zagrebu. Z disertacijo Slovenski intelektualni in politični delavci pred prihodnostjo – njihova stališča do problemov populacije je 1975 na Filozofski fakulteti Univerze v Ljubljani doktorirala iz socioloških znanosti. Strokovno se je izpopolnjevala v ZDA, na področju primerjalnega empiričnega raziskovanja družinskih vzorcev pri Marvinu B. Sussmanu.
nsb00514.p3	Od 1964 je bila zaposlena na Inštitutu za sociologijo in filozofijo (kasnejšem Inštitutu za sociologijo) pri Univerzi v Ljubljani do izvolitve v slovenski parlament aprila 1990. V obdobju 1970–97 je predavala sociologijo družine na Fakulteti za sociologijo, politične vede in novinarstvo (kasnejši Fakulteti za družbene vede) Univerze v Ljubljani (od 1985 kot izredna profesorica, od 1990 kot redna profesorica). 1991–97 je bila veleposlanica RS v Republiki Avstriji. Po upokojitvi 1997 je nadaljevala s pedagoškim delom na Fakulteti za družbene vede ter z raziskovanjem na Inštitutu za družbene vede na isti fakulteti.
nsb00514.p4	Bila je soustanoviteljica in prva podpredsednica Slovenske socialdemokratske stranke (kasneje SDS); v njenem strokovnem svetu je delovala do 2004, tudi kot predsednica njenega znanstvenega sveta. 1990 je bila izvoljena v slovenski parlament, 1990–91 je bila predsednica Republiškega komiteja za zdravstvo in socialno varstvo. Bila je aktivna članica Mednarodne panevropske zveze in Društva sociologov Slovenije, kasneje Slovenskega sociološkega društva, Jugoslovanskega sociološkega društva (Jugoslovensko udruženje za sociologiju) in Mednarodne sociološke zveze (International Sociological Association). Bila je članica uredniškega odbora revije Sociologija (Beograd, 1972–74), podpredsednica raziskovalnega komiteja za raziskovanje družine Mednarodne sociološke zveze (ISA, 1980–82), 1979–85 je bila vodja mednarodnega projekta Spreminjanje življenjskih vzorcev v evropskih družinah, ki ga je organiziral Evropski center za koordinacijo in dokumentacijo v družbenih vedah na Dunaju. Bila je nacionalna izvedenka na področju raziskovanja socialnih storitev pri European Centre for Social Welfare Reasearch and Action na Dunaju in članica njegovega upravnega odbora (1994–95).
nsb00514.p5	Raziskovalno delo Katje Boh je bilo usmerjeno na obsežno področje družine, prebivalstvene politike, zdravja in politike zdravja ter neformalne proizvodnje dobrin. Njeno raziskovalno delo je bilo bogato vpeto tudi v evropske raziskovalne tokove. Bila je prva urednica publikacije Changing patterns of European family life : a comparative analysis of 14 European countries (1990), pri kateri so objavljene empirične komparativne analize spreminjanja življenjskih vzorcev v evropskih družinah ponudile nova spoznanja o vlogi modificirane razširjene družine in pomenu družine za njene člane.
nsb00514.p6	1998 je prejela veliko zlato priznanje Republike Avstrije, 2001 priznanje Ministrstva RS za zunanje zadeve na področju zunanje politične dejavnosti, 2005 pa častno članstvo v Slovenskem sociološkem društvu.
nsb00543.p1	BORN, baroni, plemiška in podjetniška družina.
nsb00543.p2	Prvi član družine Born na Slovenskem je bil Julij Born(1840–97), ki je izhajal iz nemško-pruskega prostora. Rodil se je 1840 v mestu Babimost na današnjem Poljskem. V Berlinu se je ukvarjal z bančništvom in podjetništvom. Kot direktor železnice Berlin–Stettin (Szczecin) je bil odlikovan z redom železne krone II. stopnje in na tej podlagi 1880 povzdignjen v dedni baronski stan. Specializiral se je tudi za sanacijo gospodarskih podjetij v težavah in ta dejavnost ga je pripeljala na Kranjsko, kjer je pomagal pri reševanju Kranjske industrijske družbe. Od družbe je 1891 kupil velik del njene tržiške posesti v katastrskih občinah Sv. Ana, Sv. Katarina, Bistrica pri Tržiču in tudi v Tržiču.
nsb00543.p3	Kmalu zatem je pridobil tudi posest v Puterhofu, ki so jo v glavnem sestavljali gozdovi. 1893–95 je dal tam postaviti gradič Puterhof; ime je bilo po izročilu povzeto po kmetiji, ki naj bi stala na tem kraju. Do tod in do svojih gozdov je dal zgraditi gozdne poti in 1895 tudi cesto skozi predor v Dovžanovi soteski (na to spominja v steno vzidana spominska plošča), ki še danes povezuje Jelendol s Tržičem. Ob cesti, imenovani Dovžanka, je dal postaviti električno centralo, številna gospodarska poslopja, žago za predelavo lesa, hiše za vrtnarja, upravitelja, svoje delavce na žagi in lovce, položil pa je tudi ozkotirno železnico za prevoz lesa v dolino. V Jelendolu si je dal ograditi lovišče in kot velik ljubitelj lova naselil trop kozorogov.
nsb00543.p4	Umrl je po padcu s konja v začetku 1897 v Brightonu v Angliji. Njegovo truplo so upepelili v Hamburgu in ga shranili v družinskem mavzoleju, zgrajenem nad gradičem Puterhof.
nsb00543.p5	Julij baron Born je imel z Elise Blachstein (1853–1930) tri otroke. Najstarejši sin Friderik (1873–1944) je bil uradno graščak pri Sv. Ani na Ljubelju. V svoji tamkajšnji vili, t. i. višinskem zdravilišču je sprejemal goste iz premožnejših slojev. Tako kot oče je bil lastnik rudnika v Podljubelju. Iz njegovega zakona s Štefanijo Gajáry de Miske et Csertő (1877–1970) izvira madžarska linija Bornov. Njen zadnji moški predstavnik in hkrati zadnji moški potomec baronov Born je András (r. 1946), doktor prava in političnih ved ter odvetnik v Budimpešti.
nsb00543.p6	Drugi Julijev sin Karel (1876–1957) je podedoval Puterhof (Sv. Katarino). V začetku druge svetovne vojne je nacistična oblast družini Born očitala judovsko poreklo in Puterhof zaplenila. Karel je z družino zbežal, gradič pa so 1944 požgali (verjetno partizani), po 1945 pa so ga znova pozidali v stanovanjski kompleks za delavce v tem revirju. V devetdesetih letih 20. stoletja so tri Karlove hčere vložile zahtevek za vrnitev premoženja, zato je danes velik del tržiških gozdov v lasti družine Born oz. njenih dedičev.
nsb00571.p1	BRECELJ, Bogdan, kirurg, ortoped, akademik (r. 6. 5. 1906, Gorica, Italija; u. 9. 9. 1986, Ljubljana). Oče Anton Brecelj, zdravnik, politik, mati Alice Brecelj, r. Casagrande. Brat Marijan Brecelj, politik, sin Aleš Brecelj, kardiovaskularni kirurg, hči Mojca Brecelj Kobe, pedopsihiatrinja, ded Angel Casagrande, posestnik, družbenopolitični delavec, tast Baltazar Baebler, kemik, šolnik, poslovnež, publicist, zet Vladimir Kavčič, pisatelj, urednik.
nsb00571.p2	Medicino je študiral na Dunaju in v Innsbrucku, kjer je 1929 študij končal. 1935 je opravil specializacijo iz kirurgije, nato pa se je posvetil ortopedski kirurgiji ter svoje znanje poglabljal še v Nemčiji, Avstriji, na Češkem in v Italiji. Specializacijo iz ortopedije je končal v Italiji 1937.
nsb00571.p3	Kot prostovoljec je 1931 začel delati na takratnem Prvem kirurškem oddelku Splošne bolnišnice v Ljubljani. Na tem oddelku je bil tudi ortopedski pododdelek, kjer je sodeloval s takratnim vodjem ortopedije primarijem Francem Minařem. Od 1932 je sodeloval še na urološkem oddelku, ki ga je vodil Rihard Jug. Junija 1937 je Brecelj prevzel vodenje Ortopedskega oddelka in ga vodil do 1942, ko je bil zaradi suma sodelovanja z OF večkrat zaprt, a je bil zaradi pomanjkanja dokazov izpuščen. 1943 je odšel v partizane in bil med ustanovnimi člani sanitetne službe OF za NOV in POS. Bil je tudi vodja postojank, namestnik načelnika sanitetnega oddelka glavnega štaba NOV in POS, inštruktor sanitete VII. in IX. korpusa, od septembra 1944 pa glavni kirurg NOV in POS, od marca do avgusta 1945 je bil tudi organizacijski sekretar PNOO za Slovensko Primorje. 1945 je bil imenovan za rednega profesorja na Medicinski fakulteti Univerze v Ljubljani in za predstojnika ortopedske klinike (do 1969) ter za prodekana. Po osvoboditvi je vse moči usmeril v organizacijo ortopedske službe in delovanje Katedre za ortopedijo (njen predstojnik je bil od 1945 do upokojitve 1976). Vrsto let je spremljal predsednika Jugoslavije maršala Tita na državniških obiskih v Evropi in po svetu ter bil vodja zdravniške ekipe med njegovim zadnjim zdravljenjem v ljubljanskem Kliničnem centru.
nsb00571.p4	Na strokovnem področju je uvajal nove metode zdravljenja, in sicer artroplastiko z endoprotezami, odprto zdravljenje kostne in sklepne tuberkuloze ter uporabo konzerviranih kostnih homotransplantatov v ortopedski kirurgiji. Pri znanstvenoraziskovalnem delu je največ prispeval k zdravljenju prirojenega izpaha kolkov pri dojenčkih; bil je vodja projekta za zgodnje odkrivanje in pravilno zdravljenje prirojenega izpaha kolkov pri dojenčkih, v katerega so bile vključene vse glavne ortopedske klinike v Jugoslaviji. Rezultati projekta so bili sprejeti v medicinsko doktrino, kar je močno prispevalo k zmanjšanju števila in invalidnosti otrok. V Sloveniji je organiziral kostno banko (ustanovljena 1952), vodil je raziskovalno delo na področju sinovialnih eksudatov in metodike konzerviranja kostnih transplantatov. Znanstveno je preučil problem poznih posledic travmatizma in oceno delazmožnosti. Skrbel je za sistematsko zdravljenje kostne in sklepne tuberkuloze v Sloveniji ter pomembno pripomogel k ustanovitvi ortopedske bolnišnice v Valdoltri (1906–86 je bil tudi strokovni vodja) in Rovinju. Zavedal se je, da so za dobro rehabilitacijo ortopedskih bolnikov potrebni izobraženi fizioterapevti. Tako je bila tudi na njegovo pobudo 1947 v Ljubljani organizirana srednja šola za fizioterapevte, ki je bila prva te vrste v takratni Jugoslaviji. Posvetil se je tudi oskrbi invalidnih otrok, saj so ti poleg nujno potrebne medicinske oskrbe in ortopedskega zdravljenja potrebovali fizikalno zdravljenje in izobraževanje ter poklicno usposabljanje. Ustanovil je dom za šolsko invalidno mladino v Kamniku (1947) in dom za predšolsko mladino v Stari gori pri Gorici (1952). Na njegovo pobudo je bil po programu rehabilitacijske službe, ki so ga izdelali strokovnjaki Ortopedske klinike 1954, organiziran in ustanovljen Zavod za rehabilitacijo invalidov LRS, ustanovil pa je tudi Center za rehabilitacijo invalidov v Laškem (1953).
nsb00571.p5	Izsledke raziskav je objavljal v domačih in tujih revijah ter izdajal tudi samostojno. Objavil je večje število študij in razprav v okviru raznih zbornikov ter kot samostojna poglavja v medicinskih monografijah.
nsb00571.p6	Po vojni se je strokovno izpopolnjeval, mdr. v ZDA, Franciji in Angliji. Predaval je tudi na medicinski fakulteti v Novem Sadu, na podiplomskih tečajih za zdravnike in vodil poljudno-strokovna predavanja. 1958 je pri Svetovni zdravstveni organizaciji postal član Komiteja strokovnjakov za probleme rehabilitacije fizično onesposobljenih otrok in odraslih. Prva leta po vojni je sodeloval je pri ustanavljanju medicinskih fakultet v Sarajevu in Skopju. Bil je strokovni vodja, organizator in pokrovitelj ortopedsko-rehabilitacijskega centra bolnišnice Douéra v Alžiru (1963–64), ob potresu v Skopju 1963 pa je bil pokrovitelj zdravstvene pomoči Slovenije Makedoniji. Bil je idejni vodja in glavni organizator priprav za organizacijo travmatološke službe v Jugoslaviji in sodeloval pri prvem zveznem programu za rehabilitacijo invalidov. Izdelal je podroben program službe za medicinsko rehabilitacijo v Bosni in Hercegovini.
nsb00571.p7	Kot zdravnik je imel izjemen čut za bolnika, zato so se številni obračali nanj po nasvete še dolgo potem, ko ni več operiral in delal v ambulanti. Vsakemu se je osebno posvetil in do konca spoštoval osnovna zdravnikova načela, to je enak odnos do vsakogar in molčečnost. Zmeraj se je ravnal po načelu »Salus aegroti suprema lex« (Zdravje bolnika – najvišji zakon).
nsb00571.p8	Bil je tudi alpinist. Že med študijem medicine v Innsbrucku se je seznanil z delovanjem avstrijske gorske reševalne službe. Znanje je prinesel domov in ključno pomagal pri organizaciji prve pomoči, zlasti z njeno uporabo v športni medicini in alpinistiki. 1931 je postal vodja osrednjega reševalnega odseka Slovenskega planinskega društva, v tem času je organiziral še mrežo reševalnih postaj. 1933 je izšel njegov priročnik Prva pomoč in reševanje v gorah, prva in dolgo časa edina knjiga te vrste na Slovenskem, v kateri je prvi opredelil in začrtal osnovno organizacijo slovenske gorske reševalne službe ter potek reševanja. 1952 je postal prvi načelnik novonastale komisije za Gorsko reševalno službo pri Planinski zvezi Slovenije.
nsb00571.p9	1949 je postal redni član SAZU. Od 1961 je vodil Oddelek/Inštitut za medicinske vede SAZU, postal je dopisni član Srbske akademije znanosti in umetnosti (1961) ter častni član Slovenskega zdravniškega društva in jugoslovanskega združenja ortopedov in travmatologov, 1963 je postal dopisni član Jugoslovanske akademije znanosti in umetnosti v Zagrebu in Akademije medicinskih znanosti v Moskvi, kasneje je postal tudi član Akademije znanosti in umetnosti Bosne in Hercegovine, 1968 je dobil nagrado AVNOJ, 1976 je postal zaslužni profesor ljubljanske univerze, za življenjsko delo na področju ortopedije in medicinske rehabilitacije je 1986 prejel Kidričevo nagrado. Za pionirsko delo v gorski reševalni službi in v razvoju planinstva ter za delovanje v planinskih vrstah je prejel vsa priznanja Planinske zveze Slovenije in Planinske zveze Jugoslavije.
nsb00571.p10	Bil je član International Society for Rehabilitation of the Disabled v New Yorku, od 1960 častni član Société Internationale de Chirurgie Orthopédique et de Traumatologie (SICOT) in od 1966 član Nomination Committee SICOT (mednarodno združenje za ortopedijo in travmatologijo).
nsb00571.p11	Prejel je tudi številna druga priznanja: diplomo Saveza lekarskih društava FNRJ, medaljo za hrabrost, red bratstva in enotnosti s srebrnim in zlatim vencem, red »Al Merito« de Chile, Ordo Leonis Finlandiae (Finske), red Aguila Azteca (Mehika), red dela z rdečo zastavo in red republike z zlatim vencem za izredne zasluge na področju medicinskih ved in javne dejavnosti. Bil je nosilec partizanske spomenice 1941. 1985 je bil imenovan za častnega meščana Ljubljane.
nsb00598.p1	BROZ, Josip (partizansko ime, vzdevek Tito, kominternsko ime W(V)alter, vzdevek Stari, uporabljal je še približno trideset drugih ilegalnih imen in psevdonimov), revolucionar, vojskovodja, politik, državnik (r. 7. 5. 1892, Kumrovec, Hrvaška; u. 4. 5. 1980, Ljubljana, pokopan v Beogradu, Srbija). Oče Franjo Broz, kmet, mati Marija Broz, r. Javeršek.
nsb00598.p2	Rojen je bil v Hrvaškem Zagorju, mati Slovenka je izhajala z bližnjega Kozjanskega, kjer je preživel nekaj let zgodnjega otroštva. Po osnovnem šolanju v Podsredi in Kumrovcu se je v Sisku izučil za ključavničarja. Tam se je 1910 včlanil v sindikat kovinarskih delavcev ter Socialdemokratsko stranko Hrvaške in Slavonije. Od 1911 je bil kot ključavničar zaposlen v Zagrebu, Ljubljani, Kamniku, na Češkem, v Nemčiji in Avstriji. 1913 je bil vpoklican na služenje vojaškega roka na Dunaj, nato je bil premeščen v Zagreb. Ob izbruhu prve svetovne vojne je bil poslan na srbsko bojišče, 1915 pa v Galicijo, kjer je bil zajet. V ruskem vojaškem ujetništvu je dočakal oktobrsko revolucijo, član boljševistične stranke je postal 1920. Istega leta je bil repatriiran. Po povratku v domovino je na Hrvaškem dobil zaposlitev v kovinarski industriji, povezal se je s sindikalnim gibanjem in postal član KPJ, ki je bila z Obznano (razglas vlade Kraljevine SHS, 1920) prepovedana. Zaradi svojega sindikalnega delovanja in povezave z delavskim gibanjem je v naslednjih letih zamenjal veliko delovnih mest. V delavskem gibanju je njegovo ime skozi dvajseta leta 20. stoletja postajalo vse pomembnejše. 1927 je postal član, naslednjega leta pa organizacijski sekretar zagrebške partijske organizacije. Poleti 1928 je bil ob zagrebških protirežimskih demonstracijah v času po atentatu na Stjepana Radića aretiran in obsojen na pet let zapora.
nsb00598.p3	V zaporu v Lepoglavi in Mariboru je kot večina tedanjih komunistov utrdil svoje marksistično znanje, po internaciji v Kumrovec pa je 1934 prešel v ilegalo. Tega leta je pričel uporabljati psevdonim Tito, po katerem je bil znan do konca življenja. Povezal se je z vodstvom KPJ, ki je bilo tedaj stacionirano na Dunaju, in bil avgusta kooptiran v Politbiro CK KPJ, konec leta pa na IV. deželnem kongresu v CK KPJ. Naslednje leto je odpotoval v Sovjetsko zvezo, kjer se je pridružil jugoslovanski delegaciji pri Kominterni. Znašel se je v temačnem blodnjaku stalinističnih čistk, iz katerih je v času temeljitega čiščenja vrha jugoslovanske partije izšel brez posledic in si utrdil položaj. Njegova vloga pri ovajanju in eliminaciji frakcijskih nasprotnikov iz tega časa je še vedno slabo dokumentirana ter zbuja vprašanja. V okviru Kominterne je dobil tudi zadolžitve v zvezi s špansko državljansko vojno, zato je odpotoval v Francijo, o njegovi neposredni vlogi v njej pa se še vedno krešejo mnenja; uradna biografija namreč ni vsebovala nobenega podatka o tem, da bi kdaj stopil na španska tla, čeprav obstajajo določeni indici o tem. V Kraljevino Jugoslavijo se je prvič po vstopu v ilegalo vrnil 1938. Med svojimi bivanji v domovini je s privoljenjem Kominterne ob pomoči mlajšega kadra vzpostavil začasno vodstvo KPJ – tega je Kominterna potrdila kot novi CK KPJ januarja 1939. S tem se je zavihtel na vodilni položaj v jugoslovanski partiji, kar so potrdili z njegovo izvolitvijo za generalnega sekretarja CK KPJ na 5. državni konferenci KPJ oktobra 1940 v Zagrebu.
nsb00598.p4	Ob napadu sil osi na Kraljevino Jugoslavijo aprila 1941 je KPJ pod Titovim vodstvom prevzela pobudo in pričela organizirati oborožen upor. Gverilska partizanska taktika je obrodila sadove in upor je na več delih jugoslovanskega ozemlja povzročal resne težave okupatorjem. Konkurenčne gverilske skupine, ki so imele podporo kraljeve vlade v begunstvu, so bile kmalu postavljene v odkrit spopad s partizanskim gibanjem in bile v naslednjih letih politično in vojaško eliminirane, Josip Broz pa je bil na podlagi sklepov posvetovanja v Stolicah konec 1941 postavljen na čelo Vrhovnega štaba NOG; tako je poleg politične pridobil tudi vojaško funkcijo. Pod njegovim vodstvom je NOV Jugoslavije preraščala v vse večjo vojaško silo, ki so jo zahodni zavezniki konec 1943 priznali kot edino zavezniško vojsko na območju Jugoslavije. Ob vojaških aktivnostih je sočasno rasla tudi politična organizacija, ki se je pripravljala na povojni prevzem oblasti. Konec 1942 je bil v Bihaću v Bosni ustanovljen AVNOJ kot najvišje predstavniško politično telo, najvišje izvršilno telo – Narodni komite osvoboditve Jugoslavije (NKOJ) – pa je bilo zaradi sovjetskih zadržkov oblikovano leto kasneje, na drugem zasedanju AVNOJ-a v Jajcu (Bosna in Hercegovina). Predsednik NKOJ je postal Broz, ki se je s tem zavihtel na vodilni položaj v jugoslovanski politiki in se na njem obdržal do smrti. V Jajcu ga je AVNOJ imenoval za maršala Jugoslavije, v zavedanju svoje politične in vojaške moči pa je NKOJ razglasil za edino jugoslovansko vlado. Zavezniki, ki so do tedaj kot edinega sogovornika priznavali jugoslovansko kraljevo vlado v begunstvu, so njegove pogoje deloma sprejeli, Broz pa je politično oportuno, a z jasnim prepričanjem, da bo v pogajanjih predstavljal močnejšo stran, pristal na pogovore z Ivanom Šubašićem, predsednikom kraljeve begunske vlade. 16. junija 1944 je bil na Visu podpisan sporazum Tito-Šubašić, ki je iz jugoslovanske politike de facto eliminiral jugoslovansko kraljevo družino, v okvir političnega delovanja pa pritegnil nekompromitirane meščanske politike. Moč NOV Jugoslavije je ves ta čas kljub nemškim pritiskom naraščala, Broz pa je postal pomemben sogovornik tako zahodnih zavezniških držav kot tudi Sovjetske zveze. Po končanih pogovorih z britanskim premierom Winstonom Churchillom v Italiji je konec poletja 1944 odpotoval v Moskvo k sovjetskemu voditelju Josipu Visarionoviču Stalinu in zahodnim zaveznikom s tem jasno pokazal, da ni odstopil od svoje revolucionarne usmeritve in da bo povojni jugoslovanski režim temeljil na boljševistični podlagi. Konec oktobra 1944 se je vrnil v Beograd, po osvoboditvi jugoslovanskega ozemlja je imel položaj generalnega sekretarja KPJ, predsednika Ljudske fronte Jugoslavije, predsednika zavezniško priznane Začasne vlade Demokratične federativne Jugoslavije, v kateri je bil tudi obrambni minister, ter vrhovnega poveljnika Jugoslovanske armade (kakor se je imenovala NOVJ od marca 1945). Konec 1945 je bila na podlagi odločitev ustavodajne skupščine razglašena FLRJ, utemeljena na ustavi po sovjetskem vzoru. Jugoslavija je tako pod Brozovim vodstvom postala prva država, ki je sprejela sovjetski vzorec ureditve. V času povojne obnove, prežete s propagandistično usmerjenim optimizmom, ki je zajel velik del prebivalstva, je država s pomočjo represivnega aparata odstranjevala politične nasprotnike – tako po sodni kot tudi po izvensodni poti –, kar je danes največji očitek Brozu in njegovemu režimu. Kljub na videz popolni podrejenosti boljševistični ideologiji in ureditvi ter srčni povezavi s sovjetskim režimom pa je zaradi Stalinove muhavosti in na jugoslovanski strani prevelikega izkazovanja samostojnosti, sploh po večletnem uspešnem zunanjepolitičnem delovanju in vojaških uspehih, v razmerju pričelo prihajati do resnih trenj. Junija 1948 je bila tako objavljena Resolucija Informbiroja, posvetovalnega telesa komunističnih partij, s katero je sovjetski režim želel doseči menjavo jugoslovanskega vodstva. Zaradi Titovega ugleda in na njem nastajajočega kulta osebnosti se je Jugoslavija pritiskom lahko uprla, režim je preživel ekonomsko blokado, pa tudi politično-propagandno in vojaško grožnjo vzhodnega bloka, notranjepolitično pa je poskušal dokazati svojo pravovernost, zato je še bolj dosledno hitel z uvajanjem sovjetskih vzorcev v vse pore družbenega življenja. Pričela se je diferenciacija v lastnih političnih krogih, ki danes predstavlja še en črn madež, saj je represivni aparat dosledno kaznoval tiste, ki se niso izrekli za podporo Brozu.
nsb00598.p5	Zaradi pritiskov držav vzhodnega bloka je Jugoslavija v začetku petdesetih let 20. stoletja pričela navezovati tesnejše stike z zahodnimi državami. Z mednarodnim ugledom, ki je temeljil na Brozovi vlogi v drugi svetovni vojni, ob nesporni karizmi in zunanjepolitični prilagodljivosti ter na podlagi uspešnega upiranja moskovskim pritiskom je Tito prerasel v državnika, posebej po obisku Velike Britanije 1953. Zaradi uspešnega upora vzhodnim pritiskom je v okviru sprememb v Sovjetski zvezi po Stalinovi smrti 1953 sovjetska stran postala spravljivejša. 1955 sta Tito in sovjetski voditelj Nikita Hruščov podpisala Beograjsko deklaracijo o normalizaciji meddržavnih odnosov, 1956 pa Moskovsko deklaracijo o normalizaciji medpartijskih odnosov. Kljub vzpostavljenim odnosom z obema blokoma hladne vojne pa se je jugoslovansko vodstvo odločilo za iskanje tretje poti. 1956 je Tito na Brionih gostil indijskega voditelja Džavaharlala Nehruja in egiptovskega predsednika Gamala Abdela Naserja, s katerima je podpisal Brionsko deklaracijo. Ta je bila temelj za novo politično usmeritev izvenblokovskih držav, ki je bila 1961 v Beogradu potrjena z ustanovitvijo Gibanja neuvrščenih. Jugoslavija in Tito sta na tej podlagi v svetu uživala geopolitično nesorazmerno velik vpliv, ki je jugoslovanski državi omogočal ekonomski razvoj, medtem ko je plula med obema blokoma. Veliko je potoval po svetu, tako po razvitih državah kot tudi po državah tretjega sveta. V Gibanju neuvrščenih je aktivno sodeloval do konca svoje življenjske poti, zadnjič na konferenci v Havani na Kubi 1979.
nsb00598.p6	Notranjepolitično se je Jugoslavija razvijala po svojevrstni interpretaciji socialistične ureditve – samoupravnem sistemu –, ki je postal podobno kot neuvrščenost sinonim za Jugoslavijo in njenega voditelja. Broz je predstavljal nespornega arbitra na vseh področjih in enega od najbolj kohezivnih elementov nacionalno nehomogene jugoslovanske države. Kot arbiter je nastopil ob pojavu preveč liberalnih tendenc med najožjim vodstvom 1954 (Milovan Djilas), odstranitvi konservativnega krila 1966 (Aleksandar Ranković) ter 1972 ob zamenjavi liberalnih republiških vodstev v Srbiji, na Hrvaškem in v Sloveniji. Po ustavnih spremembah 1953 je bil izbran za predsednika republike, ob zadnji spremembi ustave 1974 pa je bil imenovan za dosmrtnega predsednika republike. Njegova povezovalna in razsodniška vloga, povezana s kultom osebnosti, je proti koncu sedemdesetih let 20. stoletja simbolno naraščala, kljub temu da je bil zaradi starosti in bolezni opešan ter so vse niti v gospodarsko in politično težavnih okoliščinah vlekli njegovi sodelavci.
nsb00598.p7	Po več operacijah in dolgi bolniški odsotnosti je v oseminosemdesetem letu umrl v Ljubljani. Njegov pogreb v Hiši cvetja na Dedinju v Beogradu je bil velika politična manifestacija, ki se je je udeležilo 209 delegacij iz 127 držav, ter je predstavljal do tedaj največji državniški pogreb.
nsb00598.p8	Bil je častni član vseh jugoslovanskih in več tujih akademij znanosti, prejel je šestnajst najvišjih jugoslovanskih odličij ter visoka odličja več kot petdesetih držav. Odlikovanje narodni heroj je prejel 1944, 1972 in 1977, bil je častni član SAZU (1948), Univerza v Ljubljani mu je podelila častni doktorat (1969), mdr. je postal častni meščan več slovenskih mest, po njem so poimenovali številne ulice, trge, druge javne objekte in nekatera mesta.
nsb00631.p1	BLEJEC, Marijan (Marjan Blejec, Marijan Roman Blejec), matematik, statistik (r. 28. 2. 1919, Ljubljana; u. 10. 11. 1992, Ljubljana). Oče Jožef Blejec, poštni uradnik, mati Marija Blejec, r. Berlan. Sin Andrej Blejec, matematik, statistik.
nsb00631.p2	Od 1929 je obiskoval I. realno gimnazijo v Ljubljani in 1936 maturiral. Matematiko je študiral 1937–41 na Filozofski fakulteti Univerze v Ljubljani (UL), kjer je 1941 diplomiral. Na ekonomski fakulteti beograjske univerze je 1955 doktoriral z disertacijo Opšta teorija nepristrasnih višeetapnih uzoraka.
nsb00631.p3	1942–45 je bil zaposlen v podjetju Prevod v Ljubljani. 1945 je bil na Statističnem uradu LR Slovenije (SU LRS) referent, nato pa šef odseka za popise in metodologijo. 1948 je bil imenovan za pomočnika direktorja SU LRS in bil nekaj mesecev v. d. direktorja SU LRS. Konec istega leta je bil imenovan za docenta za predmet Statistika na Ekonomski fakulteti UL (EF UL), kjer je bil zaposlen do upokojitve 1979. 1957 je bil imenovan za izrednega profesorja, 1964 pa za rednega profesorja za statistiko. 1967–69 je bil predsednik fakultetnega sveta, tri mandatne dobe predstojnik katedre za matematiko in statistiko, 1973–75 pa zastopnik EF v univerzitetnem svetu; do upokojitve 1979 je bil predsednik knjižničnega odbora Centralne ekonomske knjižnice.
nsb00631.p4	1949 je bil štipendist Zveznega statističnega urada na mednarodnem tečaju za kmetijsko in demografsko statistiko, ki ga je organizirala FAO v Parizu. 1959 se je kot štipendist Fordove fundacije študijsko izpopolnjeval v ZDA.
nsb00631.p5	Bil je ustanovni član Jugoslovanskega statističnega društva (1953) in Statističnega društva Slovenije (1977). Aktivno je sodeloval v odborih obeh društev. 1967 je bil kot prvi Slovenec izvoljen za člana International Statistical Institute. 1953–54 je bil član uredniškega odbora Statističke revije, 1954–55 član nadzornega, 1955–56 pa član upravnega odbora Jugoslovanskega statističnega društva. 1953–54 je bil član upravnega odbora Društva matematikov in fizikov LRS.
nsb00631.p6	Za statistiko se je zanimal že pred drugo svetovno vojno, intenzivno pa se je začel z njo ukvarjati, ko je služboval na Statističnem uradu LRS; v ospredju sta bili matematična statistika in metoda vzorčenja.
nsb00631.p7	Vseskozi je predaval statistiko na vrsti tečajev, ki jih je prirejal republiški statistični urad tako za uslužbence republiških kot okrajnih statističnih uradov. Poleg tega je predaval statistiko tudi na drugih institucijah (administrativni tečaji, zadružni tečaji), po 1948 je imel tri večmesečne tečaje iz statistike za statistike ekonomiste kot pripravo za strokovne izpite na Zavodu za statistiko LRS.
nsb00631.p8	V prakso je uvajal sodobne statistične metode, predvsem s področja matematične statistike, vzorčenja (vzorci v demografiji, kmetijstvu, demografske tablice itd.) ter statističnega načrtovanja poskusov in nadzora kakovosti. Sodeloval je z Zveznim zavodom za statistiko, za katerega je na povabilo izdeloval ekspertize in referate (med njimi tudi večjega obsega, kot na primer načrt 2 % vzorca predhodnih rezultatov popisa prebivalstva, načrt vzorca obdelave druge prioritete popisa prebivalstva 31. marca 1953, popolno tablico umrljivosti za prebivalstvo Slovenije, vzorec za do tedaj najobsežnejšo slovensko raziskavo javnega mnenja itd.).
nsb00631.p9	Na dodiplomskem in podiplomskem študiju EF je predaval Statistične metode in Multivariatno analizo ter druge predmete s področja statistike. Kot predavatelj je bil aktiven tudi na drugih fakultetah UL (Pravna fakulteta, Biotehniška fakulteta), pa tudi na študijih Visoke ekonomsko-komercialne šole in Univerze v Mariboru ter meduniverzitetnega študija univerz v Ljubljani in Zagrebu.
nsb00631.p10	Napisal je več kot deset učbenikov za statistiko, ki so bili ponatisnjeni v več izdajah in se še vedno uporabljajo na različnih študijskih smereh univerzitetnega študija.
nsb00631.p11	Za izdelavo petih specialnih postopkov statistične tehnike ga je Statistični urad LRS 1952 razglasil za novatorja. Prejel je dve državni odlikovanji, red dela s srebrnim vencem (1965) in red dela z rdečo zastavo (1974). 1982 mu je Univerza v Ljubljani podelila naziv zaslužni profesor. 2012 je bilo po njem imenovano priznanje za izjemne dosežke pri razvoju statistike, ki ga podeljuje Statistično društvo Slovenije.
nsb00656.p1	BOLJKA, Janez, kipar, grafik, slikar (r. 21. 6. 1931, Subotica, Srbija; u. 20. 8. 2013, Ljubljana). Oče Miha Boljka, strojni tehnik, mati Terezija, r. Maleš. Stric Miha Maleš, slikar, sin Miha Boljka, slikar.
nsb00656.p2	Po drugi svetovni vojni se je družina preselila v Ljubljano, kjer se je Boljka po končani gimnaziji 1951 vpisal na Akademijo za likovno umetnost, smer Kiparstvo. Diplomiral je 1956 pri Karlu Putrihu in pri njem 1959 končal tudi specialko za kiparstvo, pri Riku Debenjaku pa opravil še specialko za grafiko (1959–61). 1961 je s štipendijo Moše Pijade študijsko potoval po Franciji in Angliji. 1966 se je priključil skupini BE-54. Vsa leta je bil v svobodnem poklicu.
nsb00656.p3	Že zgodaj je presenetil z inovativnim pristopom – varil je dele orožja (razstave v Beogradu, Subotici, Zagrebu in Ljubljani, 1963) in tako izrazil svoj antimilitarizem. Kmalu je dele orožja zamenjal za železne elemente, odpadne kose industrijskih izdelkov, ki jih je sestavljal v figure. Velja za pionirja v uporabi železa v kiparstvu šestdesetih let 20. stoletja v jugoslovanskih okvirih. 1960 so na Jesenicah o njegovem delu posneli kratki film Železno mesto, a prvič je bil predvajan šele 1990 na retrospektivni razstavi v Kostanjevici na Krki. Konec šestdesetih let 20. stoletja je varjeno železo zamenjal za bron. V ateljeju v Rožni dolini (pred tem v uporabi Jakoba Savinška) sta si s Petrom Černetom uredila livarno. Boljka je med pionirji tudi v uporabi aluminija. Zgodnje plastike so vpete v raster navpičnic in vodoravnic. V delih zrelih let je razčlenjena in deloma visoko spolirana površina razprta v notranjost; razjedena struktura ustvarja svetlobne učinke, politura sproža zrcaljenje. V poznem opusu se množijo na površino aplicirani medaljoni, kovanci in predmeti iz ljudske zakladnice, s čimer je stopnjevana napetost med (pre)obloženo povrhnjico in izvotljeno notranjostjo. Boljkova dela izražajo eksistencialno stisko, opozarjajo na razčlovečenje sodobnega sveta, na strah pred atomsko kataklizmo ter pred vsakršnim zlom in uničenjem, v kompozicijah pa je zaznati tudi humor in vero v boljšo prihodnost.
nsb00656.p4	Izoblikoval je nekaj značilnih likov, večnih iskalcev in sledilcev višjih ciljev. Folklorno pojavnost Ribničana je nadgradil v lik večnega popotnika; podoben mu je deseti brat. Atomska Venera se spogleduje s prazgodovinskimi idoli in lepoto čutnega ženskega akta, ki ga bremeni groza atomske dobe. Zanimanje za atomsko dobo se odraža tudi v skulpturi, izdelani za Formo vivo Maribor (1975); aluminijasta zgradba atoma je pripeta na pročelje stavbe, imenovane Jemčev vrt (arhitekt Borut Pečenko). Zgradba atoma je tudi del bronaste Atomske Venere pred stavbo Svetovnega trgovinskega centra v Ljubljani (1989–93). Stalnica je lik Ivana Cankarja. Na dveh natečajih za spomenik (1968 in 1971) je bil nagrajen z drugo nagrado, 1974 je v Beogradu in nato v Mali galeriji v Ljubljani razstavil trinajst novih osnutkov. Stilizirano in izvotljeno, a prepoznavno postavo pisatelja včasih spremlja muza, pogosto jo je približal tudi podobi Kristusa. Za realizacijo je bila izbrana figura na podstavku, ki naj bi se dvigal iz vode (predvidena lokacija na sedanjem Kongresnem trgu, arhitekt France Rihter). O nastajanju Boljkovega Cankarjevega spomenika je Jože Kloboves posnel TV-film (1974). Ker je žirija ob hkratni javni polemiki zahtevala umik avtorjeve osebne note, je Boljka od projekta odstopil. Figurama Riharda Jakopiča in Gabrijela Stupice se je skušal približati tudi formalno; impresionistične prvine je mogoče razbrati tudi v drugih kipih v razjedenosti kiparske gmote, ki se v slikoviti igri svetlobe in sence izmika materialni določljivosti. V liku saksofonista (glasbenika) je upodobil očeta. Prisotni so tudi krščanski motivi: Križani, Mati z otrokom, Pietà; Marija ima na obrazu pogosto plinsko masko (Hirošimska Madona, 1980). Za živali se je zanimal že med študijem. V drugi polovici šestdesetih let 20. stoletja je nastal prvi živalski ciklus, v osemdesetih letih se je zanimanje za živali stopnjevalo; upodabljal jih je v bronu in aluminiju, v grafiki in olju. Najpogostejši so opice (z veliko ironije), biki in nosorogi (v napadalnih držah kot simboli neustavljive moči), netopirji, zajci, miši in konji; slednji tudi v skupinah, z jezdeci, v igrivih in padajočih položajih. 1991, 2000 in 2003 je oblikoval podobe živali za tolarske kovance. V devetdesetih letih 20. stoletja je nastal ciklus male plastike z erotičnimi motivi (Metamorfoze): v grotesknih, tudi nasilnih erotičnih zgodbah je združeval človeška in živalska telesa ter jih umeščal na razkošne zofe; izstopajo nosorogi v paritvenih naskokih.
nsb00656.p5	V mali plastiki je eksperimentiral (Akupunktura glave/Lastna podoba, 1980) in se preskušal v obvladovanju prostora: figuri je dodal v podstavek vtisnjeno senco (Sence). Boljkova grafika pripada t. i. ljubljanski grafični šoli. Sprva je delal v barvni akvatinti, nato v sitotisku, dopolnjenem s suho iglo. Znanim motivom iz kiparstva je dodal motiv mesta prihodnosti in krajinske pejsaže, iz katerih je izrinil figuro. Figura in krajina sta sestavljeni iz zavrženih strojnih delov, poudarjena je prostorska globina, vsebinsko ostrino blaži nežen kolorit. Osemkrat se je udeležil ljubljanskega grafičnega bienala in za grafiko prejel več nagrad, med drugim prvo nagrado na 4. sredozemskem bienalu v Aleksandriji (l963). Slike v olju so manjši del opusa iz zrelega obdobja; v njih prevladuje iz kiparstva znana figuralika, ki se lušči iz temnih ozadij.
nsb00656.p6	1992 so ob Boljkovi donaciji živalskih skulptur v arboretumu Volčji Potok uredili njegovo galerijo (arhitekt Andrej Kemr); o nastajanju in otvoritvi je Andrej Mlakar posnel film Štala (1994). 1994 je Galeriji Božidar Jakac v Kostanjevici na Krki poklonil 254 del, ki so v izboru stalno na ogled. 1998 je ljubljanskemu živalskemu vrtu poklonil Bika in 2001 še šest drugih bronastih živalskih figur. 2003 je Zavodu Tivoli poklonil trideset skulptur in grafik ter tapiserijo. 2002 je Bledu podaril dvaintrideset šahovskih figur (bron, pred Vilo Zora).
nsb00656.p7	Razvoj Boljkovega dela dokumentirajo razstave: 1959 v Jakopičevem paviljonu v Ljubljani (figure Ribničana), v Mali galeriji v Ljubljani 1963 in 1969 (obrat k bronu); retrospektiva v samostanski cerkvi v Kostanjevici na Krki (1990). Razstave v tujini: 1976, 1979 in 1984 v Milanu; 1979 in 1980 na Japonskem; 1987 v New Yorku, Chicagu, Clevelandu in avstrijskem Beljaku; 1988 v Parizu; 1989 v New Yorku, Parizu, Mainzu in Trstu.
nsb00656.p8	Za svoje delo je prejel še številna druga priznanja in nagrade. 1959 je dobil študentsko Prešernovo nagrado, 1962 je prejel odkupno nagrado na natečaju za spomenik revolucije v Ljubljani. Za spomenik talcem na ljubljanskih Žalah (bron, 1965) je 1966 dobil nagrado Prešernovega sklada, istega leta tudi odkupno nagrado za osnutek spomenika revoluciji v Mariboru, 1969 pa odkupno nagrado za spomenik Borisu Kraigherju v Ljubljani. 1973 je bil nagrajen na I. jugoslovanskem bienalu male plastike v Murski Soboti. 1988 je prejel Prešernovo nagrado, 1989 je na IX. bienalu prejel veliko častno nagrado, Red sv. Fortunata v Mainzu pa mu je podelil zlato medaljo Recherche de la qualité.
nsb00656.p9	Njegova mala plastika je navdihnila Darijana Božiča, da je 1972 skomponiral skladbo 2B/72, prvič izvajano na otvoritvi Boljkove razstave v Novi Gorici (1973). Božič je napisal glasbo še za druge otvoritve Boljkovih razstav: v Kostanjevici 1990 in 1994 ter v Volčjem Potoku 1992.
nsb00681.p1	BOŠTJANČIČ, Peter, igralec (r. 1. 10. 1952, Maribor). Oče Frane Boštjančič, odvetnik, mati Jožica Boštjančič, r. Krošl, uslužbenka.
nsb00681.p2	Osnovno šolo in gimnazijo je obiskoval v Mariboru, kot dijak pa tudi igralsko šolo, ki jo je vodil Jože Zupan. Na ljubljanski Filozofski fakulteti je študiral primerjalno književnost, a se je 1972 odločil za študij igre in umetniške besede na AGRFT v Ljubljani, ki ga je 1976 zaključil z vlogo Cliffa Lewisa v diplomski predstavi Ozri se v gnevu! Johna Osborna pod mentorskim vodstvom Franceta Jamnika (diplomiral je 1999). Junija 1976 je nastopil v predstavi Iz lepih časov Boštjana Vrhovca in Iva Svetine (iz besedil Ivana Cankarja) v gledališču Pekarna, pozimi istega leta pa je debitiral v mariborski Drami kot vojak Tanasco v Čudežu v Šarganu Ljubomira Simovića. 1977 se je zaposlil v SLG Celje in tam ostal do oktobra 1996 (vmes je bil med oktobrom 1990 in februarjem 1993 zaposlen v SNG Maribor). Nato je postal član igralskega ansambla SNG Maribor, v katerem ustvarja še danes.
nsb00681.p3	Boštjančič je zanesljiv interpret tako nosilnih kot stranskih likov širokega žanrskega razpona. Do vlog pristopa analitično in detajlirano, ocenjevalci poudarjajo psihološko razplastenost in niansiranost njegovih upodobitev, njihovo življenjsko neposrednost, pa tudi Boštjančičev premišljeno minimalističen igralski pristop in smisel za soigro; najpogosteje ga označujejo kot subtilnega, poglobljenega in prepričljivega karakternega igralca. Like razvija igralsko obvladano in dramaturško premišljeno – njihovo intenzivnost črpa iz dvojnosti, razklanosti, nasprotij med videzom in notranjim doživljanjem, včasih jih gradi tudi z občutkom za (samo)ironijo, stopnjuje pa z izostrenim občutkom za notranji ritem.
nsb00681.p4	Med številnimi vlogami iz celjskega obdobja je še zlasti izstopal kot mladeniško jezen Mirko Topalović v komediji Maratonci tečejo častni krog (1977), Krsman Vučetić v drami Kamen pod glavo (1979), nemirno popadljivi Branko Mitić v znameniti režiji Mileta Koruna igre Prevzgoja srca (Karamazovi) (1980), subtilen, a tudi izjemno intenziven, čeprav vseskozi samoten Hamlet v istoimenskem delu (1981), samoironičen, norčav Jakob v delu Jakob in njegov gospodar (1982), Kancijan vSrečanju na Osojah (1983), Evto v Letu na mestu (1983), naslovni lik v delu Ruy Blas (1984), zmeden in naiven Aleksander pl. Gornik v igri Za narodov blagor (1985), glavni moški lik Thomas Mendipp v delu Gospa ne bo zgorela (1985), Hudabivški Primož v Samorastnežih (1986), notranje razrvan Tom Wingfield v Stekleni menažeriji (1988), zmuzljiv in prevejan Jazon v Medeji (1988), Leonardo v Krvavi svatbi (1989), Roman v igri Vida vidim (1989), naslovni lik v Edmondu (1990), Karl pl. Moor v Razbojnikih (1992), Matiček v komediji Ta veseli dan ali Matiček se ženi (1994), provokativen, s tujstvom zaznamovan Shylock v Beneškem trgovcu (1995), Friedrich II. v Veroniki Deseniški (1995).
nsb00681.p5	Kot član celjskega ansambla je občasno gostoval v drugih gledališčih: v mariborski Drami je v slovenski praizvedbi Metastabilnega graala (1987) upodobil Nadvojvodo Viscontija in Ivana Marojevića. V istem gledališču je bil izjemen kot Vikont de Valmont v Nevarnih razmerjih (1988), v PDG Nova Gorica pa je odigral Mihaela Granta v drami Vida Grantova (1990).
nsb00681.p6	Med igralskimi kreacijami v Drami SNG Maribor so bili še posebej uspešni njegovi liki Komi Otmar Prelih v Dogodku v mestu Gogi (1991), navidezno miren John Proctor v Lovu na čarovnice (1997), Poveljnik straže, utelešenje polaščevalskega moškega, v dramatizaciji romana Filio ni doma (2000), obvladan, a navznoter razjeden Antonio Salieri v Amadeusu (2001), Howard Hogan in Dr. Nestor v komediji Debeluhi v krilcih (2002), Moški v Jesenskem snu (2004), monolitni naslovni lik v Rihardu III. (2004), Polonij v Stroju Hamlet (2006), genialni znanstvenik Bohr v Kopenhagnu (2007), zamolklo krčevit Mitch v Tramvaju Poželenje (2008), Nevestin oče v z dovršeno ansambelsko igro zaznamovani Malomeščanski svatbi (2009), Poncij Pilat in Berlioz v Mojstru in Margareti (2013), Max v kontroverznem Nočnem portirju (2013), zasnovanem po motivih filma Liliane Cavani, Župan v Pohujšanju v dolini šentflorjanski (2014), Kreon v Medeji (2017) in Prior v Ljudožercih (2017).
nsb00681.p7	Boštjančič je večkrat nastopil v filmu. Med njegove pomembnejše vloge v celovečercih sodijo Emil v omnibusu Trije prispevki k slovenski blaznosti (režiserji Žarko Lužnik, Boris Jurjaševič, Mitja Milavec, Viba film, 1983), Sebastijan Krelj v Heretiku (režiser Andrej Stojan, RTV Ljubljana, Viba film, 1986), Laco v Ljubeznih Blanke Kolak (režiser Boris Jurjaševič, Viba film, 1987), Debeli Babič v filmu Halgato (režiser Andrej Mlakar, Pegaz film, Viba film, 1994), Jože v Breznu (režiser Igor Šmid, Triada, RTV Slovenija, 1998). Skupaj z Miro Furlan je bil eden od dveh nastopajočih v kratkem igranem filmu Obisk (režiser Boris Jurjaševič, Viba Film, 1985). V televizijskem filmu Poletna idila (režiser Tugo Štiglic, TV Slovenija, 1997) je upodobil Trstenjaka, v televizijski nadaljevanki Jacobus Gallus (režiser Fran Žižek, TV Slovenija, 1991) je nastopil v naslovni vlogi, igral pa je tudi v nanizanki in celovečernem televizijskem filmu Junaki petega razreda (režiser Boris Jurjaševič, TV Slovenija, 1997).
nsb00681.p8	Za igralske stvaritve je prejel številne nagrade in priznanja: študentsko Prešernovo nagrado za vlogo Hamleta v akademijski postavitvi Shakespearovega dela (1976), priznanje Združenja dramskih umetnikov Slovenije za vlogo Branka Mitića v Prevzgoji srca v SLG Celje (1981), Borštnikovo nagrado za mladega igralca, nagrado RTV Ljubljana in Prešernovo nagrado mesta Celje za vlogo Hamleta v Hamletu v izvedbi SLG Celje (1982), naziv filmski igralec leta na Tednu domačega filma v Celju za vlogo Emila v filmskem omnibusu Trije prispevki k slovenski blaznosti (1983), Borštnikovo nagrado občinstva za najboljšega igralca za vlogi Nadvojvode Viscontija in Ivana Marojevića v Metastabilnem graalu v izvedbi Drame SNG Maribor (1987), nagrado Prešernovega sklada za vlogi Nadvojvode Viscontija in Ivana Marojevića v Metastabilnem graalu ter za vlogo Saljonija v Treh sestrah, oboje v izvedbi Drame SNG Maribor (1988), Borštnikovo nagrado občinstva za najboljšega igralca za vlogo Shylocka v Beneškem trgovcu v SLG Celje (1995), Borštnikovo nagrado občinstva za najboljšega igralca in Borštnikovo diplomo za vlogo Proctorja v Lovu na čarovnice v Drami SNG Maribor (1998), Glazerjevo listino, priznanje Mestne občine Maribor (2007), 2017 pa odličje Marija Vera, stanovsko priznanje za življenjsko delo na področju igralstva, ki ga podeljuje Združenje dramskih umetnikov Slovenije.
nsb00681.p9	2009 je prejel še zlato plaketo Zveze kulturnih društev Slovenije za dolgoletno mentorsko in režijsko delo v Studiu gledališče, ki ga je ustanovil 1998 ter v njem režiral dela Antigona Sofoklesa, Na dnu Maksima Gorkega, Pierrot in Pierette Slavka Gruma, Zločin na kozjem otoku Uga Bettija, Medved in Snubač Antona Pavloviča Čehova, lastno dramatizacijo romana Hiša Marije Pomočnice Ivana Cankarja in dramo Stari časi Harolda Pinterja.
nsb00706.p1	BRATINA, Bojan, ravnatelj, javni delavec, publicist, literarni kritik (r. 10. 1. 1950, Predmeja). Oče Vojko Bratina, oficir JLA, kulturno-prosvetni delavec, mati Ivanka Bratina, r. Lahajnar, medicinska sestra. Očetov stric Janko (Janez) Bratina, pisatelj, profesor slavistike, bibliotekar, očetov bratranec Vojmir Bratina, fizik, univerzitetni profesor v Torontu, bratranec Gvido Bratina, fizik.
nsb00706.p2	V Novi Gorici je obiskoval gimnazijo (1964–68). Študiral je slovenščino in ruščino na Filozofski fakulteti Univerze v Ljubljani.
nsb00706.p3	Po diplomi 1975 je bil najprej profesor slovenščine na Šolskem centru za blagovni promet v Novi Gorici, kjer je bil 1979–85 predstojnik upravno-administrativne usmeritve. Dodatno strokovno izpopolnjevanje je opravil mdr. na Šoli za ravnatelje. Ravnatelj Naravoslovnega srednješolskega centra v Novi Gorici je postal 1984 in ga vodil do upokojitve 2014. Pripomogel je k razvoju nekdanje novogoriške gimnazije, ki je v obdobju usmerjenega izobraževanja vključevala številne srednješolske programe od nižjega poklicnega (kmetijske in živilske smeri), srednjega poklicnega, strokovnega in poklicnega tehniškega izobraževanja (zdravstvena šola) do gimnazijskih smeri. Dosegel je izboljšanje materialnih pogojev za pedagoško delo z večkratno dozidavo novogoriške gimnazijske stavbe, izgradnjo telovadnice z več dvoranami in nove srednješolske stavbe v Šempetru pri Gorici. Poleg tega je odpiral možnosti za razvoj novih učnih tehnologij, širil mednarodno sodelovanje, npr. s kolidžem združenega sveta in drugimi izobraževalnimi ustanovami po svetu ter uvajal izmenjave dijakov. Bil je član številnih komisij znotraj Združenja srednjih šol, društva Ravnatelj, Skupnosti splošnih gimnazij itd. V devetdesetih letih 20. stoletja je bil član državne delovne skupine za uvedbo maturitetnega tečaja v gimnazijah. 1997–2005 je vodil delovno skupino, ki je pripravila program umetniške gimnazije dramskogledališke smeri in oblikovala vsebino in izvedbo maturitetnega predmeta Teorija in zgodovina drame in gledališče. 2004–12 je bil predsednik Državne predmetne maturitetne komisije za splošno maturo, smer Odrske stvaritve, ki je postavila standarde in normative za opravljanje mature iz dveh maturitetnih predmetov: Zgodovina in teorija drame in gledališča ter Sodobni ples. Delal je tudi v skupini, ki je skrbela za uvajanje vsebin kulture v programe srednjih šol: gledališka, filmska, plesna vzgoja in likovna snovanja.
nsb00706.p4	Istočasno se je uveljavljal tudi na drugih področjih javnega življenja občine Nova Gorica, sodeloval je v različnih organih političnih strank tako na lokalni kot državni ravni. Sooblikoval je kulturni utrip Nove Gorice. Mdr. je 1983 predsedoval organizacijskemu odboru gledališkega festivala Mali odri v Novi Gorici, bil je predsednik skupščine kulturne skupnosti Nova Gorica (1982–86), tajnik uredništva revije Primorska srečanja (1976–80), predsednik literarnega kluba v Novi Gorica (1990–2000), predsednik sekcije društva Slovenija Rusija (od 2006), član strokovnega sveta Slovenskega narodnega gledališča v Novi Gorici (2002–16), predsednik sveta Slovenskega narodnega gledališča v Novi Gorici (od 2016) in predsednik sveta zavoda Dom upokojencev v Novi Gorici (od 2016).
nsb00706.p5	V revijalnem tisku je objavljal recenzije literarnih del sodobnih pesnikov in pisateljev, mnoge je predstavil na javnih prireditvah, napisal spremne besede različnim knjižnim izdajam ter uredil in komentiral več samostojnih knjižnih izdaj. Strokovni članek o prozi Simona Jenka Še o Jenkovi »Ljubljani« je izšel v Jeziku in slovstvu (19, 1973/74, št. 6/7, [274]), na novo je ovrednotil ustvarjanje Narteja Velikonje v študiji Novela kot konstitutivni element besedne ustvarjalnosti Narteja Velikonje (Primorska srečanja, 17, 1992, št. 134/135, 406–409), pripravil je izbrane spise Janka BratineDolina in hrib (Gorica, 2002). Je urednik več publikacij Naravoslovnega srednješolskega centra oziroma gimnazije v Novi Gorici.
nsb00706.p6	1981 je prejel priznanje Primorskega dramskega gledališča za vključevanje dijakov v gledališče in spodbujanje ustvarjalnosti na področju gledališke dejavnosti, 2014 pa nagrado mestne občine Nova Gorica za življenjsko delo na področju vzgoje in izobraževanja.
nsb00731.p1	BREGANT, Leopold, psihoterapevt, specialist klinične psihologije (r. 6. 11. 1926, Maribor; u. 30. 4. 1986, Ljubljana). Oče Ivan Bregant, strokovni učitelj, mati Pavla Bregant, r. Kandolini. Sin Lev Bregant, pediater.
nsb00731.p2	Otroštvo je preživel v Mariboru, kjer je 1931–35 obiskoval osnovno šolo, po preselitvi družine na Ptuj pa tam gimnazijo 1936–44, kjer je 1945 maturiral. Pravo je študiral 1946–50 na Pravni fakulteti v Ljubljani in 1950 opravil diplomski izpit. Ob delu pravnika na ministrstvu za zdravstvo in socialno politiko je 1950–54 študiral psihologijo na Oddelku za psihologijo Filozofske fakultete (FF) Univerze v Ljubljani (UL) in 1954 opravil diplomski izpit. V diplomski nalogi je analiziral gojence v Vzgojnem zavodu Smlednik.
nsb00731.p3	1954 se je kot prvi psiholog v slovenskem zdravstvu zaposlil v Psihiatričnem ambulatoriju in psihohigienski posvetovalnici Bolnišnice za duševne in živčne bolezni Ljubljana Polje (danes Center za izvenbolnišnično psihiatrijo Univerzitetne psihiatrične klinike Ljubljana), ki ga je takrat kot prvo psihiatrično enoto izven bolnišničnih zidov ustanovil Lev Milčinski. 1957 se je tri mesece izpopolnjeval v Nemčiji in Švici. Strokovni izpit za zdravstvenega sodelavca je opravil 1960, specialistični izpit iz medicinske psihologije pa 1961 in s tem postal prvi specialist klinične psihologije v Sloveniji. Lev Milčinski mu je omogočil, da se je izpopolnjeval na Institut für Psychoanalyse und Psychotherapie (Inštitutu za psihoanalizo in psihoterapijo) v Tiefenbrunnu pri Göttingenu v Nemčiji, kjer je absolviral šest semestrov teorije in zahtevanih praktikumov ter opravil predpisano število superviziranih psihoanalitičnih obravnav. Na tem inštitutu je 1971 pridobil kvalifikacijo za samostojno opravljanje psihoanalize in psihoterapije ter tako postal prvi slovenski psihoterapevt. Stike s strokovnjaki z inštituta v Tiefenbrunu je gojil še naprej, sledil je razvoju tamkajšnje psihoterapevtske šole, hkrati pa spremljal tudi druge psihoterapevtske usmeritve po svetu.
nsb00731.p4	V začetku je postavljal temelje psihološkodiagnostičnemu delu z otroki, mladostniki in odraslimi ter svetovanju, po končanem študiju v Nemčiji pa se je posvetil izključno psihoanalizi in psihoterapiji bolnikov. 1970 je osnoval Center za psihoterapevtsko izobraževanje in ostal njegov vodja do smrti. Od 1982 do smrti je bil predstojnik Centra za izvenbolnišnično psihiatrijo. Od 1957 do konca življenja je na Medicinski fakulteti UL predaval Medicinsko psihologijo, kjer je posebno pozornost namenjal bolj humanemu odnosu zdravnika do bolnika. 1958–83 je na Pedagoški akademiji predaval Specialno psihologijo, od 1973 do smrti pa na AGRFT Psihoanalitično interpretacijsko tehniko literarnih besedil.
nsb00731.p5	V času, ko je Bregant študiral in opravljal specializacijo, fakultetni študij psihologije ni usposabljal niti za klinično psihološko delo niti za psihoterapijo, tega znanja mu sredi 20. stoletja ni mogla nuditi niti specializacija, saj ni bilo usposobljenega mentorja. Zato je od prvega dne poklicnega dela oral ledino na obeh področjih. Iz svojih praktičnih izkušenj je sam izoblikoval vsebino in začrtal delokrog kliničnega psihologa v okviru psihiatričnega zdravljenja. Z veliko poguma, vztrajnosti in iznajdljivosti je preizkušal takrat težko dostopna psihološka diagnostična sredstva in teoretična psihoterapevtska znanja iz tujine ter jih prilagajal slovenskim razmeram.
nsb00731.p6	Glavnino njegovega poklicnega dela predstavlja psihoterapija. Teoretična znanja iz psihoterapije je preverjal v slovenski praksi, raziskoval je najbolj primerne terapevtske tehnike glede na velike potrebe po pomoči te vrste, hkrati pa je bil ves čas psihoterapevt s posluhom za človeka v stiski. Kot prvi slovenski psihoterapevt je bil pobudnik izobraževanja, organizator študijev ter učitelj mnogih generacij psihologov in psihiatrov, pa tudi zdravnikov drugih specialnosti ter mnogih zainteresiranih prosvetnih in socialnih delavcev. Psihoterapevtsko teoretično znanje in izkušnje je od 1964 predstavljal na internih srečanjih psihologov in zdravnikov psihiatrov v Bolnišnici za duševne in živčne bolezni Ljubljana Polje, ki so pritegnila tudi strokovnjake drugih bolnišnic. 1972 je osnoval dvosemestrski podiplomski študij psihoterapije na Medicinski fakulteti kot prvo stopnjo sistematičnega študija psihoterapije v Sloveniji. Vse do smrti je nosil največji delež teoretičnega usposabljanja ter opravljal vlogo supervizorja nad praktičnim delom udeležencev in njihovega osebnega analitika v majhnih skupinah. Zaradi kakovostne izvedbe je Medicinska fakulteta ljubljanske univerze ta študij vključila v obvezni del specializacije za psihiatre in klinične psihologe. Izdelal je tudi program štiriletne specializacije iz psihoterapije.
nsb00731.p7	1968 je bil z Levom Milčinskim med ustanovitelji Psihoterapevtske sekcije Slovenskega zdravniškega društva (danes Združenje psihoterapevtov Slovenije), ki je imelo nalogo zagotavljati kakovosten strokovni razvoj slovenske psihoterapije ter visoke etične standarde dela z bolniki in strankami. V okviru Združenja psihoterapevtov Jugoslavije (1979–83 je bil podpredsednik združenja) si je prizadeval izdelati kriterije za naziv psihoterapevt in supervizor, podelitve prvih nazivov svojim sodelavcem pa ni dočakal. Z odmevnimi predavanji in prepričljivimi predstavitvami terapevtskih obravnav je s svojimi učenci nastopal na kongresih in medrepubliških simpozijih po Jugoslaviji, kjer je po njegovi zaslugi postala poznana »ljubljanska psihoterapevtska šola«. 1979 je bil med snovalci telefonske krizne linije na Univerzitetni psihiatrični kliniki Ljubljana Klic v duševni stiski, uveljavil je stalno supervizijo svetovalcev po telefonu.
nsb00731.p8	Kot pravnik je v interdisciplinarnem pristopu k preprečevanju in zatiranju kriminalitete opozarjal na prispevek psihoanalize. Razkrivanje psihodinamičnih silnic v osebnosti storilca in motivov za kaznivo dejanje zagotavlja, da kaznovalni ukrep zares služi resocializaciji storilca, družbo pa ščiti pred ponovitvijo kaznivega dejanja.
nsb00731.p9	Zanimalo ga je tudi področje mladostniške disocialnosti. Honorarno klinično pishološko delo v Prehodnem mladinskem domu Kodeljevo ga je usposobilo, da je uspešno spajal teoretične in praktične vidike dela s težavnimi mladostniki. Z vzgojitelji številnih vzgojnih zavodov je predeloval vprašanja klasifikacije motenj, slovenske terminologije, etioloških vidikov, prognostičnih dejavnikov in možnosti korektivnih ukrepov.
nsb00731.p10	Naslednje področje njegovega zanimanja je bil psihoanalitični pogled na gledališko umetnost. V predavanjih je v ospredje postavljal umetniško ustvarjanje avtorja in igralske ekipe kot posebno obliko človekovega duševnega življenja, hkrati pa osvetljeval komunikacijo z občinstvom in njegovo doživljanje. Z igralci je v konkretnih dramskih besedilih proučeval vpliv ne vedno zavednih vzgibov nastopajočih likov, njihova emocionalna stanja in osebnostne preobrazbe skozi predstavo.
nsb00731.p11	Za svoje delo je prejel več priznanj, mdr. nagrado Sklada prof. dr. Marijana Borštnarja (1973) in red dela z zlatim vencem ob stoletnici ustanovitve Univerzitetne psihiatrične klinike Ljubljana (1981). Po njem so poimenovani Bregantovi dnevi, bienalno strokovno srečanje slovenskih psihoterapevtov z mednarodno udeležbo.
nsb00757.p1	BRIŠNIK, Karel (članki v Pavlihi: Karli Brišnik, Bik), igralec, lutkovni animator (r. 6. 10. 1948, Ljubljana; u. 25. 8. 2013, Ljubljana). Oče Karl Funke, oficir, mati Anica Brišnik, pevka, režiserka, organizatorka.
nsb00757.p2	Po končani gimnaziji (1963–67) je diplomiral na AGRFT (1967–71) v razredu Vide Juvan s predstavo Poostreni nadzor Jeana Geneta, hkrati pa zaključil dva letnika primerjalne književnosti na ljubljanski Filozofski fakulteti. 1971 je prejel študentsko Prešernovo nagrado (za vlogo Jeana v Strindbergovi Gospodični Juliji). Po diplomi je kot samostojni umetnik v kulturi nastopal v Drami SNG Maribor (Pierrot in Pierrette; Dantonova smrt, obe 1970) in v SLG Celje (Dušan Jovanović: Norci, 1971; Alfred de Musset: Lorenzaccio, 1976). Po opravljeni vojaški obveznosti v JLA (1975–76) je bil sprva honorarni sodelavec v Primorskem dramskem gledališču (PDG) Nova Gorica, 1979–83 pa redni sodelavec. Za izstopajočo vlogo Sulca v Radojevićevi postavitvi Shakespearove veseloigre Dva gospoda iz Verone (1980) je 1981 prejel Bronasto vrtnico na 10. goriškem srečanju malih odrov.
nsb00757.p3	S septembrom 1986 je postal igralec animator, stalni član ansambla Lutkovnega gledališča Ljubljana (LGL), kjer je veljal za enega najboljših govornih interpretov. Njegovo nadaljnje poklicno življenje so zaznamovale lutke. 1987 je obiskal poletno lutkovno izobraževanje v Marly-le-Roi pri Parizu v Franciji. V vrsti več kot sto Brišnikovih vlog v LGL so najbolj izstopajoče: Princ Muppet v Zaigrajmo z lutkami (1988); duhovito je interpretiral Ravnatelja gledališča v Sovjem gradu (1990); nastopil kot kolektivni lik (VDV, 1993; Zvezda in srce, 1996); kot Grofič prašič v istoimenski igri Ervina Fritza (1993). V lastni dramaturški priredbi je režiral izzivalno lutkovno postavitev Črnih mask Marija Kogoja (1997). V vrsti vlog je bil Argan v Molièrovem Namišljenem bolniku (1998), Strašilo Motovilo v obnovi Žogice Marogice Jana Malika in Jožeta Pengova (1998), Jazbečar v Tacamuci Svetlane Makarovič (1998), Orfej v Perzeju Jere Ivanc (2003). Bil je Faust v rekonstrukciji predstave Milana Klemenčiča z miniaturnimi marionetami Doktor Faust (2003) – od 2005 je lik tudi animiral. Bil je tudi Cesar v Svinjskem pastirju po Hansu Christianu Andersenu (2004). Izpeljal je natančno marionetno animacijo v lutkovni verziji Hamleta (2006). V obnovljeni postavitvi Zvezdice Zaspanke Frana Milčinskega (2009) je sijajno glasovno interpretiral Razbojnika Ceferina.
nsb00757.p4	Ob profilu igralca z razločno dikcijo in silovito zmožnostjo odrske sugestivnosti je Brišnik ustvarjal tudi zunaj LGL. Od 1987 je občasno interpretiral in animiral lik kužka Smrčka v seriji Radovedni Taček na TV Slovenija. V gledališču Jaz in ti, ki sta ga ustanovili Alja Tkačev in Nina Skrbinšek, je mdr. priredil, režiral in igral Princa v Trnuljčici (1991). Interpretiral in animiral je lik Črtomirja v lutkovni postavitvi Krst pri Savici, skupni postavitvi LGL in Gledališča Glej (2008), ki jo je v sodelovanju z Alenko Pirjevec tudi režiral. Pogosto je interpretiral poezijo na recitalih in na Radiu Slovenija, kjer je igral tudi v radijskih igrah. Pisal je pesmi in pravljice za otroke (Pravljica o metulju in svetilki, 2000; Pesmice za srce, 2002).
nsb00757.p5	Nekateri njegovi načrti so ostali neizpolnjeni, denimo uprizoritev glasbene pravljice Šleper, ki jo je napisal z Evo Jurgec.
nsb00757.p6	Pomemben segment Brišnikove ustvarjalnosti so odrske in radijske postavitve dramskih besedil Ivana Mraka, ki je kot Brišnikov učitelj in mentor močno vplival nanj. Pozneje je bil dejaven v ambiciozno zastavljenih gledališčih Thema (ustanovljen v Novi Gorici, 1983) in Rimska cesta (ustanovljen v Ljubljani 1987 pod umetniškim vodstvom Brišnika in Tarasa Kermaunerja), ki sta se ukvarjali z uprizarjanjem Mrakovega dramskega opusa in hkrati odpirali vprašanje vloge njenega sloga »arhaične žaloigre« v sodobnem slovenskem gledališču. Patetični zven Mrakove gledališke pisave pri kritikih, ki so iskali bolj razviden uprizoritveni koncept, ni bil deležen posebne naklonjenosti. 1978–91 je Brišnik nastopil v več Mrakovih delih v okviru Festivala Ljubljana, 1983 kot Verlaine v krstni uprizoritvi Bega iz pekla (1992 tudi v radijski igri po tem besedilu na Radiu Slovenija), te značilne alegorične slike človekove neizpolnljive sle po Absolutnem onkraj človeškega sveta, in tako sodeloval pri idejno-estetskem prehodu te avtorske dramatike z obrobja v zavest širšega kulturnega občinstva. Sodeloval je v bralni uprizoritvi »himnične monotragedije v enem stopnjevanju« Chrysippos v Viteški dvorani Križank v okviru Poletnega festivala Ljubljana (1978). Bil je Vincent van Gogh v Van Goghov vidov ples v PG Kranj (1979), kot tudi v poznejši radijski uprizoritvi besedila na Radiu Slovenija (1987). Odigral je vlogi Čopa in Rudolfa v himnični tragediji Spoved lučnim bratom Poletnega festivala 1981 (TV Ljubljana je posnetek predvajala 1984). Po Mrakovi smrti (1986) je z Miranom Kavškom 1988 ustanovil skupino Rimska cesta, t. i. »gledališče v samozaložbi« (sprva je delovalo pod pravnim okriljem Koreodrame), ki je uprizarjalo izključno opus Ivana Mraka. 1988 so na odru LGL v asketskem slogu, ustreznem Mrakovi strastni in retorično vzneseni dramski pisavi, uprizorili igro Chrysippos (po predpremieri v PG Kranj 1987). Igral je Judo v radijski postavitvi Človeka iz Kariota na Radiu Ljubljana (1991). 1993 je kot vodja gledališča Rimska cesta pri mestu Ljubljana prijavil uprizoritev Herodesa Magnusa in Rdeče maše Ivana Mraka ter v dogovorih s Festivalom Ljubljana, RTV Slovenija in SNG Maribor zastavil obširno vizijo uprizarjanja Mraka, kar naj bi Slovenci v tistem trenutku potrebovali. Pobude so ostale neuresničene.
nsb00757.p7	Kot avtor satiričnih člankov je pod psevdonimom Bi objavljal v Pavlihi, s članki v medijih se je nekajkrat odzval na aktualne politične teme.
nsb00757.p8	1994 je nastopil v praizvedbi Sonetov nesreče za kljunasto flavto in recitatorja v okviru koncertne agencije Klemen Ramovš Management.
nsb00757.p9	Širšemu občinstvu se je vtisnila v spomin Brišnikova vloga sv. Miklavža, s katero je poldrugo desetletje (1999–2012) v začetku decembra vodil sprevod po ljubljanskih ulicah.
nsb00782.p1	BUDJA, Mihael (MihaBudja), arheolog (r. 16. 12. 1951, Brežice). Oče Vekoslav Budja, postajenačelnik na železnici, mati Mihaela Budja, r. Švigelj.
nsb00782.p2	Maturiral je na gimnaziji v Škofji Loki 1970, diplomiral pa 1976 na Filozofski fakulteti Univerze v Ljubljani (FF UL). 1983 je bil na tamkajšnjem Oddelku za arheologijo izvoljen v asistenta za prazgodovinsko arheologijo predkovinskih dob (neolitik in eneolitik). 1993 je doktoriral na Filozofski fakulteti v Zadru (Univerza v Splitu) na temo Neolitik in eneolitik Bele Krajine – arheološka konceptualizacija kulture, prostora in časa. 1994 je postal docent, 2000 izredni in 2006 redni profesor na Oddelku za arheologijo, kjer vodi program študija arheologije neolitika in eneolitika.
nsb00782.p3	2000–06 je bil predstojnik Oddelka za arheologijo in član senata FF UL.
nsb00782.p4	Kot raziskovalec se ukvarja s proučevanjem kulturnih, socialnih, populacijskih, gospodarskih in okoljskih vidikov evrazijskega neolitika in eneolitika. Od 1994 vodi mednarodne raziskovalne sestanke Neolihic Seminar (Neolitski seminar), ki jih prireja Oddelek za arheologijo.
nsb00782.p5	1994–97 je urejal, sprva skupaj s Tatjano Bregant, revijo Poročilo o raziskovanju paleolitika, neolitika in eneolitika v Sloveniji, ki se je 1998 preimenovala v revijo Documenta Praehistorica; urednik je bil do 2016. Je tudi član uredniških odborov revij The Holocene (Swansea), Antaeus (Budimpešta) in Samarskij naučnyj vestnik (Samara) ter član strokovne skupine pri European Science Foundation (Strasbourg).
nsb00782.p6	V času študija je sodeloval v projektu Sinteza antične materialne kulture v Sloveniji, ki je bil nagrajen s skupinsko Prešernovo nagrado. 1999 je za raziskovalno delo prejel priznanje FF UL. 2009 je za izjemne dosežke na področju arheologije prejel priznanje Slovenskega arheološkega društva.
nsb00191.p1	V Ljubljani je obiskoval I. realno gimnazijo (1932–40) in študiral gradbeništvo na Tehnični fakulteti (diplomiral 1951). Izpit za pooblaščenega inženirja je opravil 1953. Najprej je bil projektant na Zavodu za urbanizem Slovenije (1951–52), nato vodilni projektant v Projektivnem ateljeju (1953–72) in projektivnem biroju Gradisa do upokojitve (1973–82). Z iniciativnim študijem je postal statik-konstruktor in odgovorni projektant nosilnih gradbenih konstrukcij. Izdelal je statični konstruktivni del projektov za veliko stanovanjskih (med drugim stolpnice v Ljubljani, Celju, Velenju, Trbovljah, Novi Gorici) in industrijskih objektov (med drugim za papirnico v Sladkem Vrhu, Natron v Maglaju, Perutnino na Ptuju, mlekarno v Arji vasi, tovarno krmil v Sremski Mitrovici). Za most čez Savinjo v Celju ob železniški progi je izdelal celotni projektivni elaborat. Njegov inovativni prispevek je bila uvedba opažnega sistema Outinord v Srbiji. Samostojno je 1972–80 pripravil računalniške programe za pogosto uporabljene konstrukcije (za neprekinjene nosilce in skeletno-okvirne konstrukcije, nosilce na elastični podlagi). Odlike njegovih del so logičnost konstruktivne zasnove, varnost in gospodarnost.
nsb00430.p1	BERTONCELJ, Sašo, telovadec (r. 16. 7. 1984, Kranj). Oče Milan Bertoncelj, kemijski tehnik, mati Majda Bertoncelj, r. Miklavčič, profesorica športne vzgoje.
nsb00430.p2	Osnovno šolo je obiskoval v Škofji Loki, maturiral je 2005 na Gimnaziji Šiška v Ljubljani. 2009 se je vpisal na Pedagoško fakulteto v Mariboru, smer trener izbrane vrste. Od 2008 je zaposlen kot vojak v Športni enoti Ministrstva za obrambo RS.
nsb00430.p3	Športno gimnastiko je začel trenirati v Športnem društvu Narodni dom (1991) pri trenerju Sebastijanu Piletiču. Prvega mednarodnega tekmovanja se je udeležil 1996 v Kiskunhalasu (Madžarska), kjer je z ekipo zasedel drugo mesto. Od 2006 se je začel uvrščati v finale na tekmah za svetovni pokal na konju z ročaji. Prelomna točka v njegovi karieri je bila zmaga na univerzijadi v Bangkoku (Tajska) 2007, isto leto je v Ostravi (Češka) dosegel prvo zmago v svetovnem pokalu, ki jih je nato dosegel še sedem (Cottbus, Maribor in Moskva 2010, Ostrava 2011, Doha in Osijek 2012, Ljubljana 2013); šestkrat je bil drugi (Ostrava 2008, Maribor in Osijek 2009, Pariz in Doha 2011, Cottbus 2013) in desetkrat tretji (Glasgow 2007, Cottbus 2009, Doha 2011, Ostrava in Glasgow 2010, Cottbus, Maribor in Osijek 2011, Zibo (Kitajska) 2012, Doha 2014). 2010 je osvojil bronasto kolajno na evropskem prvenstvu v Birminghamu (Anglija). 2012 in 2013 je bil skupni zmagovalec svetovnega pokala na konju z ročaji, 2011 drugi ter 2009 in 2010 tretji. 2013 je zmagal na sredozemskih igrah v Mersinu (Turčija), 2014 je znova osvojil bronasto kolajno na evropskem prvenstvu v Sofiji, 2015 pa je v Bakuju osvojil prvo slovensko zlato medaljo na evropskih igrah.
nsb00430.p4	2007 je bil izbran za najboljšega športnika Univerze v Ljubljani, 2013 je prejel nagrado Marjana Rožanca, 2013 in 2014 pa naziv najboljšega športnika Gimnastične zveze Slovenije.
nsb00751.p1	BREZNIK, Marjan (Marijan Breznik), režiser, igralec (r. 18. 1. 1937, Ljubljana). Oče Jakob Breznik, skladiščni delavec.
nsb00751.p2	1958 je začel študirati dramsko igro na Akademiji za igralsko umetnost, hkrati je študiral solopetje na Srednji glasbeni šoli pri Kseniji Kušej. 1963 je prejel študentsko Prešernovo nagrado za vlogo Hudiča (Bernard Shaw, Man and superman, 1963).
nsb00751.p3	Kot absolvent je bil v sezonah 1962/63 in 1963/64 angažiran v Slovenskem ljudskem gledališči Celje. 1966 se je zaposlil v Slovenskem narodnem gledališču Maribor. 1968-75 je sodeloval v TV oddajah, nato pa se je bil v svobodnem poklicu.
nsb00751.p4	Sodeloval je pri TV seriji Niso samo rože rdeče (Ervin Fritz, 1970), v otroških oddajah Kuhinja pri violinskem ključu (Saš Hrovatin, 1972), Pedenjžep (Nace Simončič, 1963) idr., v dramskih igrah, npr., Jugoslavija eskpress (Fran Žižek, 1962) ter nadaljevankah Dekameron (Vaclav Hudeček,1973), Poti in stranpoti (Mirč Kragelj, 1976). Igral je tudi v celovečernem igranem filmu Amandus (r. France Štiglic, 1966, Viba film) in kratkem igranem filmu Rekreacija (r. Jane Kavčič, 1971, Viba film).
nsb00751.p5	V Slovenskem ljudskem gledališču Celje je mdr. igral kot Don Alvaro (Pedro Caldéron de la Barca, Sodnik Zalamejski, 1962/63), Zdravnik, židovski oglednik (Max Frisch, Andorra, 1962/63), Ferdinand Sirotnik (Ödön von Horváth, Sem pa tja, 1963/64), Julien Morestan (Marcel Achard, Odkritosrčna lažnivka, 1962/63), Adolphus Grigson (Sean O'Casey, Senca pravega moža, 1963/64), Glasnik države (Miha Remec, Srečni zmaj, 1963/64).
nsb00751.p6	1975 je v SNG Opera in balet v Ljubljani bil asistent režiserja, sodeloval je s številnimi domačimi in tujimi režiserji (Vladimir Rudjak, Mladen Sabljić, Günther Lohse). Samostojno je tam režiral opere Umberta Giordana (André Chénier, 1977/78), Julesa Masseneta (Werther, 1978/79), Jana Franka Fischerja (Dekameron, 1981/82), Ruggiera Leoncavalla (Glumači, 1983/84), Pietra Mascagnija (Cavalleria rusticana, 1983/84), Petra Iljiča Čajkovskega (Jevgenij Onjegin, 1985/86), Giacoma Puccinija (Tosca, 1988/89), Gaetana Donizettija (Ljubezenski napoj, 1994/95).
nsb00751.p7	Združenje dramskih umetnikov Slovenije mu je 1963 podelilo Prvomajsko nagrado za vlogi Zdravnika in židovskega oglednika v Andorri Maxa Frischa, 1964 je prejel enako nagrado za vlogo stotnika v komediji Rezervist Alexandra Rivemala.
nsb00826.p1	CAR, Evgen (Jenő Car, vzdevek Jeni), igralec (r. 24. 5. 1944, Dobrovnik). Oče Ludvik Car, kmet, mati Irena Car, r. Göncz.
nsb00826.p2	Osnovno šolo je obiskoval v Dobrovniku (1951−55), nižjo gimnazijo v Lendavi (1955−59), višjo gimnazijo pa v Murski Soboti (1959−63). Po maturi je vpisal študij dramske igre na Akademiji za gledališče, radio, film in televizijo (AGRFT) v Ljubljani (1963−68), kjer je z vlogo Zdravnika v Lepi Vidi Ivana Cankarja absolviral (1968) in 1974 diplomiral. Že med študijem je sodeloval z Mladinskim gledališčem v Ljubljani (kasneje imenovano Slovensko mladinsko gledališče), s sezono 1968/69 se je zaposlil v Slovenskem narodnem gledališču (SNG) Drama Maribor in tam služboval do konca 1979. Od 1980 pa do upokojitve 2008 je bil član Mestnega gledališča ljubljanskega (MGL). Po upokojitvi je sodeloval z MGL, Gledališčem Koper (GK) in Slovenskim ljudskim gledališčem v Celju (SLG Celje). Ob igralskem poklicu se je uveljavil tudi kot avtor dramskih besedil in uspešen vinogradnik.
nsb00826.p3	Čeprav so v Carjevem obsežnem opusu prevladovale manjše, epizodne vloge, te niso bile odigrane nič manj premišljeno, skrbno in natančno kot t. i. nosilne vloge; igralca je vselej vodila ustvarjalna volja po oblikovanju karakternih potez upodabljanih likov. Za njegov igralski razvoj je bila pomembna vloga mladega posestnika Dolinarja v Lepi Vidi (1969) Ivana Cankarja. Med pomembnejšimi stvaritvami na odru mariborske Drame sta vlogi Jermana v komediji Oskubite jastreba (1977) Toneta Partljiča in Violinista v Klavnici (1978) Sławomira Mrožka. Sprva srhljivo smešna, z razvojem igre pa vse bolj razvidna Jermanova želja po odločnosti in moči se je v Carjevi interpretaciji stopnjevala do končnega tragičnega zloma. Kot Violinist je s premišljeno stilizacijo razvijal lik od infantilnosti učečega se in od oblastniške matere povsem odvisnega goslača mimo plašnega ljubimca do samozavestnega virtuoza in nič manj absolutnega mesarja. Z Don Juanom v igri Hansa Dietricha Grabbeja Don Juan in Faust (1979) je ustvaril zrelo vlogo, v kateri so se kot izrazne plasti druga za drugo nalagali neutajljivo uživaštvo, polaščevalska gnanost in suha ironija.
nsb00826.p4	Kot na začetku njegove profesionalne igralske poti ga je tudi v MGL pričakal Ivan Cankar, tokrat s Hlapci (1980), v katerih je Car odigral Krčmarja. Da je gledališče z njim dobilo komika širokega registra, je pokazal kot Oče Mullarkey v igri Mili bog v nebesih (1981), igralska mojstrovina pa je bil Carjev Alfred Doolittle v Pigmalionu (1983) Georgea Bernarda Shawa: sijajno je poudaril brezmejno svobodo simpatičnega prevaranta, njegovo očarljivo preračunljivost, naravno bistrost in zgovornost. Sledilo je desetletje manjših vlog, številne med njimi v krstnih uprizoritvah slovenske dramatike. Izpostaviti velja vlogo v drami Žarka Petana Dachauski procesi (1988), v kateri je Car kot Tožilec zelo subtilno in natančno odigral lik tožilca, ki se v lastni pravdi razkrije kot krivec ter na neki način tudi kot (tragična) žrtev. Nemara najžlahtnejšo stvaritev iz tega obdobja je oblikoval v drami Smrt trgovskega potnika (1994) Arthurja Millerja; v tipično epizodni vlogi Charleyja je ustvaril enega najizrazitejših drobnih, človeško subtilno izrisanih karakternih likov te drame in znova dokazal, da je občutljiv, izjemno dragocen soigralec. Ob izteku 1994 je krstno uprizoril lastno monodramo Poredušov Janoš, v kateri je v polni meri zažarel igralčev topli, širokosrčni humor, prepojen s plemenitim sentimentom in osvajajočim temperamentom. V letih, ki so sledila, je na odru MGL oblikoval kar štiri vloge v krstnih uprizoritvah slovenskih novitet, niz vlog v uprizoritvah slovenske dramatike pa je kot gost v Prešernovem gledališču Kranj dopolnil z vlogo Prisednika senata v dramoletu Dominika Smoleta Zlata čeveljčka (1995); to je bila vehementna, bogata, med razkošno karakterno komiko ter prepirljivo, razdražljivo senilno zlobo razpeta izrazito ekspresivna igra in povsem nova igralska podoba Carja. V drugi polovici devetdesetih let 20. stoletja je na odru MGL z uspehom preigraval klasični repertoar, novo igralsko mojstrovino je oblikoval z vlogo Edgarja v drami Henrika Ibsena Divja račka (2000): liku starega, propadlega častnika je dal veličino, ga prežel s toplino ter tihim in globokim razumevanjem. V novem tisočletju je preigraval klasični in sodobni repertoar v razponu od komedije do tragedije, težišče pa je bilo zopet na uprizoritvah slovenske klasične in sodobne dramatike. V kompilaciji Cankarjeve Lepe Vide z zgodnejšimi fragmenti dela Hrepenenje – Hamlet iz Cukrarne (2001) Mileta Koruna je kot Dolinar v svoji pragmatični omejenosti na komično učinkovit način zaman iskal odgovore na vprašanja o ženini odmaknjenosti. V krstni uprizoritvi Jančarjeve igre Lahka konjenica (2008) je – tedaj že kot gost v gledališču, v katerem je ustvarjal skoraj trideset let – pretehtano, s skrbno odmerjenimi izraznimi sredstvi izoblikoval stvarnega, človeško toplega Župnika. Rodnemu Prekmurju je svojevrsten spomenik postavil z dramo Štrki umirajo (2008), ki so jo pod naslovom Štorklje umirajo (2011) krstno uprizorili v Gledališču Koper: v drami, ki govori o zapuščenih, umirajočih prekmurskih kmetijah in vaseh, je interpretiral ostarelega kmeta Paverja, tradiciji zavezanega poštenjaka in posebneža, ki ga z enako močjo lomi občutek, da je nemočna priča nezadržnemu izginjanju vsega kmečkega in dejstvu, da mlada generacija na to brez pomislekov pristaja.
nsb00826.p5	Za svoje delo je 1980 prejel nagrado Prešernovega sklada, 1991 je bil izbran za Prekmurca leta, prejel je nagrado časopisa Dnevnik za najboljšega igralca MGL v sezoni 1964/65, 2006 je postal častni občan Dobrovnika, 2013 pa ga je Združenje dramskih umetnikov Slovenije za življenjsko delo nagradilo z odličjem Marija Vera.
nsb00851.p1	CAJNKO, Vinko, kolesar, športni delavec (r. 30. 1. 1911, Vodranci; u. 12. 6. 2007, Slovenj Gradec). Oče Franjo Cajnko, trgovec, posestnik, gostinec, župan, mati Liza Cajnko, r. Polman.
nsb00851.p2	V osnovno šolo je sprva hodil na Kogu. 1921 se je z družino preselil v Slovenj Gradec, kjer je dokončal osnovno šolo in dvoletno meščansko šolo. 1926 je odšel v Ormož, kjer se je pri trgovcu Ivanu Veseliču izučil trgovske obrti (1926–29). Zaposlen je bil v rudniku Trbovlje pri nabavi jamskega lesa, pozneje pa kot komercialist pri lesnem podjetju Gorjana iz Ljubljane.
nsb00851.p3	1921 se je skupaj z bratoma Cirilom in Janezom vključil v telovadno društvo Sokol v Slovenj Gradcu in od takrat večji del življenja posvetil športni dejavnosti. Med šolanjem v Ormožu se je 1926 vključil v tamkajšnji Sokol, v okviru katerega se je navduševal nad gimnastiko, odbojko, nogometom, atletiko in orodno telovadbo. 1928 se je vključil v kolesarsko društvo Drava – Ormož in sprva tekmoval z izposojenim kolesom, 1931 si je kupil prvo dirkalno kolo, s katerim je uspešno tekmoval. Maja 1932 je odšel na služenje vojaškega roka v kolesarski bataljon v Ljubljani, kjer je lahko treniral in tekmoval. Kot eden najuspešnejših je sodeloval na 529 km dolgi vojaški kolesarski dirki Krško–Novi Sad–Beograd. Po vojaški obveznosti se je jeseni 1933 vrnil k staršem v Slovenj Gradec, kjer je prevzel očetovo podjetje in nadaljeval delo pri Sokolu. Z njegovim posredovanjem so 1934 v Slovenj Gradcu ustanovili športni kolesarski klub Mislinja (SKK Mislinja), Cajnko pa je postal načelnik kolesarske sekcije. Kot član tedanje jugoslovanske državne reprezentance je na številnih kolesarskih dirkah med obema vojnama zmagoval ali dosegal vidne uspehe. Športno kariero je končal 1939.
nsb00851.p4	Zaslužen je za razvoj in popularizacijo športa v Sloveniji, še posebej na Koroškem. Bil je pobudnik in organizator številnih športnih prireditev in delovnih akcij v Slovenj Gradcu ter širši okolici. Po drugi svetovni vojni je bil več desetletij organizator športnega in telesnokulturnega življenja v Mislinjski dolini (ustanovil je telovadna društva v Šmartnem, Mislinji in Doliču, sodeloval pri gradnji planinskih domov, športnih igrišč ipd.). Napisal je nekaj knjižic in uredil več zbornikov o športu na Koroškem. 1956–85 je bil predsednik športnega društva Partizan Slovenj Gradec. Zbiral in ohranil je več kot 1.500 fotografij ter obsežno dokumentacijo o športni dejavnosti v Mislinjski dolini. Bogato gradivo je podaril Koroškemu pokrajinskemu muzeju v Slovenj Gradcu, kjer so postavili zbirko o zgodovini športa in jo poimenovali po njem.
nsb00851.p5	Prejel je okoli osemdeset priznanj, medalj in nagrad. Mdr. je prejel nagrado Občine Slovenj Gradec (1964), Bloudkovo plaketo (1965), red republike s srebrnim vencem (1967), zlato plaketo Avto-moto zveze Jugoslavije (1968), zlati znak in spominsko plaketo Zveze za telesno kulturo Jugoslavije (1971), Bloudkovo nagrado (1982), 1992 je postal častni občan Slovenj Gradca, 2001 je prejel srebrni častni znak svobode Republike Slovenije. 2008 je bil po njem poimenovan športni center v Slovenj Gradcu.
nsb00876.p1	COSSUTTA [košúta], Carlo (Karlo Košuta, Karel Košuta, Karlo Cossuta, Carlo Cossuta, Karlo Cossutta, Kocjanov Učo), tenorist, operni pevec (r. 8. 5. 1932, Sv. Križ pri Trstu/S. Croce, Italija; u. 22. 1. 2000, Videm/Udine, Italija). Oče Viktor Cossutta, kamnar, mati Ema Cossutta, r. Fabris.
nsb00876.p2	Osnovno šolo je obiskoval v Sv. Križu pri Trstu. 1946–48 je v Trstu opravil dva letnika slovenske gimnazije in 1948 kot šestnajstletni mizarski vajenec z družino emigriral v Buenos Aires v Argentino, kjer je ostal do 1962. Tam se je najprej zaposlil kot mizar pri stricu Angelu Hrovatinu. Ob delu je poslušal operne arije, ki so jih predvajali na radiu, ter ob njih prepeval in se pričel navduševati nad pevsko kulturo. 1950 je obrt opustil in se posvetil glasbi. Vpisal se je v glasbeno šolo opernega gledališča Teatro Colón v Buenos Airesu, kjer se je solopetja učil pri italijanskem profesorju Manfredu Miselliju. Kasneje se je pevsko izpopolnjeval pri Mariu Melaniju in Arturju Wolknu v Argentini ter pri prijatelju, zborovodji, dirigentu in pevskem pedagogu Adiju Danevu v Trstu. Njegov temno obarvani glas se je v prvih letih študija razvijal kot bariton, kasneje je postal dramatični tenor. Po končanem šolanju je kot tenorist nastopal v Argentini in v opernih središčih po vsem svetu.
nsb00876.p3	1956 je prvič javno nastopil v Buenos Airesu, v tamkajšnjem wagnerijanskem društvu. Pod taktirko Lamberta Baldija je pel tenorsko partijo v Requiemu Wolfganga Amadeusa Mozarta. V istem letu je debitiral tudi na opernih deskah, in sicer v majhnem argentinskem gledališču kot Alfredo (Giuseppe Verdi: Traviata). 1958 je debitiral kot Cassio (Giuseppe Verdi: Otello, dirigent Thomas Beecham) v Teatru Colón, kjer je redno sodeloval vso umetniško kariero. Med njegove prve vidnejše kreacije sodijo: Edgardo (Gaetano Donizetti: Lucia di Lammermoor, 1959), Cavaradossi (Giacomo Puccini: Tosca, 1962) in Rodolfo (Giacomo Puccini: La Bohème, 1963). 1964 je v Teatru Colón v Buenos Airesu prvič poustvaril štiri velike vloge, in sicer naslovno vlogo na svetovni premieri Don Rodriga skladatelja Alberta Ginastere, Gabriela Adorna (Giuseppe Verdi: Simon Boccanegra), Kalafa (Ferruccio Busoni: Turandot) ter naslovno vlogo v operi Oedipus Rex Igorja Stravinskega. 1965–70 je bil glavni dramski tenor Teatra Colón.
nsb00876.p4	1964 je debitiral v londonskem Covent Gardnu, kjer so pripravljali Verdijevo opero Rigoletto z režiserjem Francom Zefirellijem in dirigentom Georgom Soltijem. Španski tenorist Alfredo Kraus, ki naj bi pel vlogo Vojvode, je odpovedal sodelovanje. Povabili so Cossutto, ki se je vabilu odzval in po predstavi prejel odmevne kritike. Pričela se je njegova mednarodna kariera. 1965 je debitiral na ameriških tleh, in sicer v Philadelphia Lyric Opera company z vlogo Alfreda (Giuseppe Verdi: Traviata), v istem letu pa se je v londonskem Covent Gardnu predstavil kot Turiddu (Pietro Mascagni: Cavalleria rusticana). 1968 je v Covent Gardnu pel naslovno vlogo v Verdijevi operi Don Carlos, 1974 pa naslovno vlogo v Verdijevem Otellu. 1966 se je prvič predstavil na odru Dunajske državne opere, in sicer kot Cavaradossi (Giacomo Puccini: Tosca), v naslednjih petindvajsetih letih pa je tam nastopil v več kot 130 predstavah, mdr. tudi kot Froh (Richard Wagner: Rensko zlato).
nsb00876.p5	V sedemdesetih letih 20. stoletja se je njegova kariera strmo vzpenjala. 1970 je kot solist nastopil v Verdijevem Requiemu s chicaškim simfoničnim orkestrom. 1971 je kot Alfredo nastopil v berlinski operi, v sezoni 1971–72 pa je debitiral na odrih milanske Scale, v tržaškem gledališču Teatro Lirico Giuseppe Verdi, na Festivalu dei Due Mondi (Spoleto, Italija) in na odru pariške opere. 1972 je premierno nastopil na odru opere v San Franciscu kot Radames (Giuseppe Verdi: Aida), leto kasneje (1973) pa je debitiral na odru Metropolitanske opere v New Yorku kot Pollione (Vincenzo Bellini: Norma, dirigent Carlo Felice Cillario), prvič je sodeloval tudi na festivalu Arena di Verona, kamor se je ponovno vrnil leto pozneje. 1973 je debitiral na odru chicaške Lyric Opera v naslovni vlogi Verdijeve opere Don Carlos, kjer je v kasnejših letih nastopil kot Gabriele Adorno (Giuseppe Verdi: Simon Boccanegra, 1974), Fernando (Gaetano Donizetti: La favorite, 1975) in Otello (Giuseppe Verdi: Otello, 1975). 1974 je med evropsko turnejo z milansko Scalo nastopil v Moskvi kot Radames (Giuseppe Verdi: Aida). 1975 se je v pariški operi Palais Garnier predstavil kot Manrico (Giuseppe Verdi: Trubadur) in 1979 kot Ismaele (Giuseppe Verdi: Nabucco). 1977 je nastopal na številnih prizoriščih v Hamburgu, 1978 pa je v operi v San Franciscu kot Otello v istoimenski Verdijevi operi v naslovni vlogi zamenjal znamenitega tenorista Plácida Dominga in v Teatru Colón zadnjič poustvaril to vlogo. 1979 se je vrnil na oder Metropolitanske opere kot Pollione (Vincenzo Bellini: Norma).
nsb00876.p6	V osemdesetih in devetdesetih letih 20. stoletja se je sicer še pojavljal v opernih hišah po vsem svetu, a je zaradi bolezni moral svoja udejstvovanja zmanjšati. Vrnil se je v rodni Sv. Križ pri Trstu. Med njegove pomembnejše kreacije ob zaključku kariere sodijo: Don Alvaro (Giuseppe Verdi: Moč usode) v operi v San Franciscu (1986), Otello v istoimenski Verdijevi operi v Cankarjevem domu v Ljubljani (1989) ter Manrico v Hamburški državni operi in pariški Operi Bastille (Giuseppe Verdi: Trubadur, 1991). 1991 se je predstavil v Dunajski državni operi kot Samson (Camille Saint-Saëns: Samson in Dalila) in Canio (Ruggiero Leoncavallo: Glumači). 1998 je kot Macduff (Giuseppe Verdi: Macbeth) v Teatru Colón zaključil umetniško kariero. V letih pred smrtjo je živel na Devinščini – Proseku pri Trstu.
nsb00876.p7	Cossutta je sodil v sam vrh svetovnih tenoristov. Poustvaril je veliko dramskih vlog, zlasti v Verdijevih operah, mdr. je bil Cassio (Giuseppe Verdi: Otello), Vojvoda (Giuseppe Verdi: Rigoletto), Manrico (Giuseppe Verdi: Trubadur), Riccardo (Giuseppe Verdi: Ples v maskah), Alvaro (Giuseppe Verdi: Moč usode), Don Carlos v istoimenski operi, Alfred Germont (Giuseppe Verdi: Traviata), Radames (Giuseppe Verdi: Aida), Izmael (Giuseppe Verdi: Nabucco), Gabriele Adorno (Giuseppe Verdi: Simon Boccanegra). Uveljavil se je tudi v operah drugih skladateljev, kot Canio (Ruggiero Leoncavallo: Glumači), Cavaradossi (Giacomo Puccini: Tosca), Pinkerton (Giacomo Puccini: Madame Butterfly), Samson (Camille Saint-Saëns: Samson in Dalila), Dick Johnson (Giacomo Puccini: Deklica z zahoda), Dimitrij (Modest Musorgski: Boris Godunov), Pollione (Vincenzo Bellini: Norma), Turiddu (Pietro Mascagni: Cavalleria rusticana), Tannhäuser v istoimenski operi Richarda Wagnerja, Loge (Richard Wagner: Rensko zlato), Rodolfo (Giacomo Puccini: La Bohème), Jason (Luigi Cherubini: Medea), Oedipus (Igor Stravinski: Oedipus Rex), Enzo Grimaldo (Amilcare Ponchielli: La Gioconda), nastopal pa je tudi v operah sodobnih avtorjev.
nsb00876.p8	Pod taktirko največjih dirigentov takratnega časa Herberta von Karajana, Carlosa Kleiberja, Georga Soltija, Claudia Abbada, Riccarda Mutija idr. je nastopal v glavnih opernih hišah po svetu, mdr. v Parizu, Berlinu, Hamburgu, na Dunaju, v Londonu, New Yorku, San Franciscu, Chicagu, Milanu, Moskvi idr. Zanj poseben je bil nastopil v čikaški operi, kjer sta v operi Boris Godunov Modesta Petroviča Musorgskega z basistom Ladkom Korošcem v vlogah Dimitrija in Varlaama navdušila občinstvo. Svojo najljubšo vlogo Otella je poustvaril več kot dvestokrat. Nastopal je tudi v Verdijevem Requiemu in Beethovnovi 9. simfoniji.
nsb00876.p9	Glas Carla Cossutte je ohranjen na dveh gramofonskih ploščah, in sicer v Verdijevem Requiemu (berlinski filharmoniki, dirigent Herbert von Karajan) ter v operi Otello (orkester in zbor Dunajske državne opere, dirigent Georg Solti). Prav tako je ohranjena oddaja, ki jo je Cossutta posnel za televizijsko hišo RAI 3, ter nekaj studijskih posnetkov in posnetkov v živo, mdr. Otello (Rim, 1962; Covent Garden London, 1974), Manuel de Falla: La Vida Breve (španski nacionalni orkester, dirigent Rafael Frühbeck de Burgos, 1965), Vincenzo Bellini: Norma (1977), Domenico Cimarosa: Il fanatico burlato (simfonični orkester iz San Rema, 1988), Camille Saint-Saëns: Samson in Dalila (Bregenz, 1988), La Traviata (Teatro alla Scala, 1992). Ohranjenih je tudi nekaj amaterskih posnetkov v arhivu Adija Daneva.
nsb00876.p10	Bil je izvrsten dramski tenorist, po mnenju kritike celo eden največjih na svetu. Poleg plemenitega, močnega, vzdržljivega, a mehkega in čistega glasu z izvrstno pevsko tehniko ga je odlikoval tudi izjemen igralski temperament ter sposobnost globokih interpretacij.
nsb00876.p11	1975 mu je italijanski predsednik podelil odlikovanje za umetniške zasluge, 1983 pa mu je predsednik Sandro Pertini podelil naslov velikega oficirja italijanske republike.
nsb00901.p1	ČOP, Franci, alpski smučar, športni delavec (r. 17. 11. 1914, Jesenice; u. 6. 11. 2003, Maribor). Oče Štefan Čop, delavec v železarni, mati Cecilija (Cilka) Čop, r. Peternel, uradnica. Hči Uršula Čop Šmajgert, glasbena urednica, bratranec Janez Čop, biolog, strokovnjak za divje živali.
nsb00901.p2	Na Jesenicah je končal osnovno in meščansko šolo, nato pa se je izučil za trgovskega pomočnika. 1932 se je iz Ljubljane, kjer je delal nekaj časa, preselil v Maribor in na Gosposki ulici – poleg nekdanjega hotela Zamorc – odprl športno trgovino Olympia. Tedaj je že veljal za obetavnega alpskega smučarja, bil pa je tudi dober skakalec na smučeh in igralec tenisa.
nsb00901.p3	Športni ugled si je v novem okolju pridobil zlasti kot zimski olimpijec 1936 v Garmisch-Partenkirchnu (Nemčija), kjer je v alpski kombinaciji zasedel petindvajseto mesto. Skupaj z Miranom Cizljem in kolegi je mariborsko alpsko smučanje v letih pred drugo svetovno vojno dokončno postavil na slovenski športni zemljevid.
nsb00901.p4	Ob začetku druge svetovne vojne se je umaknil na Dunaj, kjer se je izšolal na trgovski akademiji. Od tam se je odpravil na Jesenice, spomladi 1944 se je vključil v Jeseniško-bohinjski partizanski odred.
nsb00901.p5	Na zimskih olimpijskih igrah (ZOI) je drugič nastopil 1948 v St. Moritzu (bil je triintrideseti v slalomu), nakar je postal zvezni trener jugoslovanskih alpskih smučarjev. V tej vlogi jih je vodil na ZOI v Oslu 1952 in Cortini d' Ampezzo 1956, kamor je kot prvo jugoslovansko alpsko smučarko popeljal Kranjčanko Slavo Zupančič.
nsb00901.p6	Po drugi svetovni vojni se je sicer povsem posvetil razvoju (zimsko)športnega areala na mariborskem Pohorju. Zgradili so prvo sedežnico Habakuk, ki sta jo v okviru projekta Športno turistični center Pohorje (1947) začela snovati Čop in mariborski turistični delavec Marjan Kožuh, delovati pa je začela 1950.
nsb00901.p7	Sedežnica je pripomogla k temu, da so mariborski smučarski zanesenjaki začeli razmišljati o tem, kako bi že 1946 na Meljskem hribu prvič izvedeni mariborski slalom razvili v mednarodno smučarsko prireditev. Zamisel je dozorela, ko je dvojec Čop-Kožuh okrepil prodorni Dušan Senčar. Prerasla je v tekmovanje Zlata lisica pod okriljem mednarodne smučarske zveze (Fédération Internationale de Ski – FIS), ki je bilo prvič izvedeno 1964. V koledar svetovnega pokala so pristojni Zlato lisico prvič uvrstili 1970, z leti pa je postala elitna prireditev alpskih smučark za svetovni pokal FIS. Po končani trenerski karieri je Čop postal prvi direktor nove pohorske vzpenjače. Na tem mestu je ostal vse do upokojitve 1977 ter pomembno prispeval tako k sodobni podobi smučarskega središča na mariborskem Pohorju kot tudi smučanja v Mariboru in njegovem zaledju.
nsb00901.p8	1962 je z Ljubom Humkom prejel nagrado Prešernovega sklada za urbanistično ureditev rekreacijskega območja mariborskega Pohorja. Za zasluge pri razvoju smučanja na Pohorju in v Mariboru je že 1965 prejel Bloudkovo plaketo in 1997 Bloudkovo nagrado.
nsb00926.p1	ČIŽMAN, Anton Edvard (Anton Eduard Zhishman, Anton Eduard Zhishmann), potopisec, profesor geografije, statistike in zgodovine (r. 12. 6. 1821, Ljubljana; u. 8. 2. 1874, Trst, Italija). Oče Josip Čižman, učitelj, mati Elizabeta Čižman, r. Nadloga. Brat Jožef Čižman, cerkveni pravnik, cerkvenopravni zgodovinar, filolog.
nsb00926.p2	Otroštvo je preživljal v Ljubljani. Kljub težkim okoliščinam, ko je pri trinajstih letih izgubil očeta, je 1838 uspešno zaključil gimnazijo v Ljubljani. Najprej se je vpisal na študij filozofije v Gradcu, nato pa 1843 na Pravno fakulteto na Dunaju, ki jo je zaključil 1846 in pridobil naziv doktor prava.
nsb00926.p3	Istega leta je nastopil službo civilnega praktikanta na cerkvenem sodišču dunajske metropolije. 1847 se je zaposlil kot vzgojitelj v družini poslanika ZDA na dunajskem dvoru Williama Henryja Stilesa in kmalu postal tudi njegov tajnik. Ko je bil 1849 Stiles odpoklican, mu je do imenovanja novega diplomata predal vodenje poslaništva, nadomeščal je tudi takrat odsotnega ameriškega generalnega konzula na Dunaju.
nsb00926.p4	Na Stilesovo povabilo je 1849 odpotoval v ZDA in poldrugo leto bival na njegovem posestvu Etowah Cliffs v bližini Cartersvilla severozahodno od Atlante. Z zbiranjem gradiva in uredniškim delom je Stilesu pomagal pri pripravi knjige o revoluciji v Avstriji (Austria in 1848–49), izdani 1852. V petdesetih letih 19. stoletja je začel svoja potovanja po ZDA, Kanadi in Srednji Ameriki. V več zveznih državah ameriškega juga je imel geografska, etnografska in zgodovinska predavanja. V ZDA je prejel tudi več ponudb za dobro plačano znanstveno delo, vendar nobene ni sprejel. 1856 se je vrnil v Evropo, da opravi še nekaj dodatnih študij. Med bivanjem na Dunaju mu je tamkajšnje ministrstvo ponudilo možnost, da se zaposli kot visokošolski učitelj. Opravil je profesorski izpit ter bil avgusta 1856 na pomorski in trgovski akademiji v Trstu imenovan za profesorja geografije, statistike in zgodovine v italijanskem jeziku. 1871 je na njej postal ravnatelj.
nsb00926.p5	Že 1865 je postal ustanovni član Slovenske matice, v Trstu pa je mdr. opravljal številne vodstvene naloge. Bil je predsednik preiskovalne komisije za ladjedelništvo, predsednik komisije za preverjanje pripravnikov za učiteljska mesta na področju matematično-pomorskih disciplin na pomorskih šolah ter predsednik komisije za preverjanje učiteljskih pripravnikov za osnovne in meščanske šole.
nsb00926.p6	Prosti čas je izkoriščal za znanstvene odprave in potovanja po evropskih deželah (Hrvaška, Bosna in Hercegovina, Srbija, Italija, Francija, Švica, Anglija, Madžarska) ter Rusiji, Turčiji, Palestini, Siriji in Egiptu. Potoval je po vseh celinah, razen Avstralije, ter si vtise in opažanja skrbno zapisoval v dnevnike, ki jih danes hrani univerzitetna knjižnica na Dunaju. S tem si je pridobil bogato geografsko znanje in široko, vsestransko razgledanost, kar dokazuje dejstvo, da je govoril enajst jezikov. Na potovanju po Siriji je 1869 v Damasku zbolel in si vse do smrti 1874 v Trstu ni več opomogel.
nsb00926.p7	S pisanjem je začel v ZDA. Nekatera predavanja, ki jih je imel v Južni Karolini, Georgii in Alabami, so bila objavljena v tamkajšnjih revijah, naslovi pa potrjujejo njegovo široko področje zanimanja: Mlečne bolezni v ameriških suženjskih državah, Ameriški staroselci, Meritve gorovja Black Mountain, Rastlinstvo severozahodne Karoline, Abeceda čerokeškega jezika, Meteorološka opažanja v Ashvillu in ob potoku Cane. Več prispevkov je izšlo v nemškem jeziku. Že 1850 je bilo na Dunaju objavljenih več njegovih člankov, tudi pismo bratu iz Amerike, ki omenja potovanje po Floridi in Srednji Ameriki, med katerim se je ukvarjal s preučevanjem jezikovnih značilnosti staroselcev, skrbno pa je beležil tudi druge naravno- in družbenogeografske značilnosti pokrajin. 1857 je bil v reviji Blätter aus Krain objavljen njegov prispevek o prvih vtisih iz Savannaha, v reviji Triester Zeitung so objavili njegove prispevke o ameriških pokrajinah, trgovinskih zvezah Japonske, načrtovanih plovbah do severnega pola, v reviji Abhandlungen der k. k. geographischen Gesellschaft pa prispevka o otokih Sveti Pavel in Novi Amsterdam ter o Nikobarih. Njegova zapuščina so obsežni dnevniki s potovanj po Evropi, Amerikah, Aziji in Afriki, gradivo za slovar japonskega jezika ter bogato gradivo za učbenik oceanografije.
nsb00926.p8	Že leto po prevzemu ravnateljske funkcije na navtični in trgovski akademiji v Trstu (1872) je trgovska zbornica v Trstu sprejela sklep, da mu podelijo zahvalo za njegov velik trud za napredovanje akademije. Ob svetovni razstavi 1873 na Dunaju je za Additionelle Ausstellung pripravil prispevek o zgodovini poklicev in izumov, za katerega je prejel pohvalo Wilhelma Exnerja, odgovornega za pripravo razstave.
nsb00951.p1	ČREMOŠNIK, Gregor, zgodovinar (r. 24. 2. 1890, Ločica ob Savinji; u. 12. 11. 1958, Ljubljana). Oče Blaž Čremošnik, kmet, mama Elizabeta Čremošnik, r. Korun. Hči Irma Čremošnik, arheologinja, klasična filologinja, sin Gregor Čremošnik, elektrotehnik, univerzitetni profesor.
nsb00951.p2	Nižjo gimnazijo je obiskoval v Celju, višjo gimnazijo v Mariboru, kjer je 1910 maturiral. Slavistiko in zgodovino je študiral na univerzi v Gradcu (1910–14). Spomladi 1914 je bil suplent na realki v Trstu, jeseni istega leta se je vrnil v Gradec na študij, ki ga je zaključil 1915 z disertacijo Der Heldenzweikamp in der südslawischen Volkpoesie. V letnem semestru 1915 se je kot izredni slušatelj na dunajski univerzi izpopolnjeval pri strokovnjaku za srednjeveško balkansko zgodovino Konstantinu Jirečku. Jeseni 1915 se je vrnil v Trst kot suplent na gimnaziji, maja 1917 je bil imenovan za sekretarja na Bosnisch-Herzegowinisches Institut für Balkanforschung v Sarajevu. Z ukinitvijo inštituta decembra 1918 je bil Čremošnik imenovan za kustosa za srednjeveški oddelek in vodjo biblioteke v Zemaljskem muzeju v Sarajevu. 1935 je postal profesor za srednji vek na filozofski fakulteti v Skopju. 1941 je bil pregnan v Beograd, kjer je nekaj časa deloval na beograjski univerzi, 1943 se je upokojil. 1946 je bil poklican v Ljubljano, kjer je prevzel katedro za zgodovino južnih Slovanov na Filozofski fakulteti v Ljubljani in tam predaval do smrti.
nsb00951.p3	Čremošnik je z javnim delom začel kot literarni zgodovinar s krajšimi literarnozgodovinskimi prispevki in kot literarni kritik. Kasneje se je posvetil še študiju filologije in študiju pomožnih zgodovinskih ved. Pri obdelavi kratic za svetnike je v članku Kratice Nomina Sacra u cerkvenoslovanskim spomenicima (1925) preiskal sistem kratic v cerkvenoslovanskih rokopisih.
nsb00951.p4	Njegove raziskave temeljijo na proučevanju gradiva bogatih fondov dubrovniškega arhiva, iz katerega je objavil okrog 2.000 novih dokumentov (Kancelariski i notariski spisi, 1932; Monumenta historica Ragusina, 1951) in tako postavil temelje za proučevanje gospodarske zgodovine srednjeveškega Dubrovnika ter sosednjih balkanskih dežel, zlasti Srbije. Posegel je v eno najbolj zapletenih vprašanj srbske srednjeveške zgodovine, tj. vprašanje eksploatacije rudnikov srebra in denarnega sistema. Razna vprašanja srbske srednjeveške numizmatike, kot so začetek kovanja srbskega denarja, njegova vrednost, čistina in oblike novcev, je obdelal v več razpravah. Posebej se je ukvarjal z raznimi vrstami kreditne trgovine v srednjeveškem Dubrovniku in z obrestnimi merami. Bil je eden prvih, ki je opozoril na povezovanje dubrovniških trgovcev v trgovske družbe.
nsb00951.p5	Oral je ledino pri preučevanju diplomatike, paleografije in sfragistike cirilskih listin. Objavil je podroben opis (paleografski in diplomatski) ohranjenih bosanskih in hercegovskih cirilskih dokumentov, ki so jih izdajali bosanski vladarji in plemstvo. Sistematično se je lotil terminologije cirilske paleografije. Predvsem je razvidna njegova težnja povzdigniti vedo o cirilski pisavi na raven vede o latinski pisavi. Podrobno je obdelal eno od oblik te pisave, cirilsko diplomatsko minuskulo. Dolgoročnega programa o južnoslovanski diplomatiki in sigilografiji Čremošnik ni dokončal. Krajše študije o tej problematiki so bile objavljene po njegovi smrti v posebni publikaciji.
nsb00951.p6	Posebno priznanje Čremošnikovemu znanstvenemu delu sta izkazali Srbska kraljeva akademija v Beogradu, ki ga je 1932 imenovala za svojega dopisnega člana, ter Jugoslovanska akademija znanosti in umetnosti v Zagrebu (zdaj Hrvatska akademija znanosti in umetnosti), ki ga je 1948 imenovala za člana zgodovinskega inštituta v Dubrovniku. 1980 so mu v Ločici pri Polzeli odkrili spominsko ploščo, kasneje tudi na Oddelku za zgodovino ljubljanske Filozofske fakultete.
nsb00976.p1	CVELBAR, Jože (psevdonimi Josip Cvelbar, Dolenjčev Cene, Cvetko Gorjančev, Jože izpod Gorjancev, šifra jc), pesnik, prozaist, slikar (r. 8. 2. 1895, Dolnja Prekopa; u. 11. 7. 1916, sanitetna postaja avstrijske vojske pri gori Cima Dodici (med Benečijo in Tridentinskim, Italija), pokopan v neidentificiranem skupinskem grobišču na Južnem Tirolskem). Oče Jože Cvelbar, sodar, mati Terezija Cvelbar, r. Bajec.
nsb00976.p2	Prvorojenec v številčni družini je mladost preživel na Dolnji Prekopi 35 pri Kostanjevici na Krki. Oče je 1912 odšel v Ameriko, kjer se mu je 1926 pridružila tudi žena z mlajšimi otroki. Cvelbar je v Kostanjevici obiskoval ljudsko šolo, v Novem mestu pa gimnazijo (1907–15), kjer je z vrstniki ustvarjal rokopisne liste (Pikrohedis, Aurora, Izpod Gorjancev). Objavljati je začel 1911, najprej v prilogi katoliške dijaške Zore in zatem tudi v drugih revijah (Zvonček, Vrtec, Angelček, Mentor, Dolenjske novice, Slovenec in Domoljub). Po 1912 se je odmaknil od literature in se usmeril v slikarstvo; načrtoval je študij v tujini. Po izbruhu vojne je bil vpoklican. Slutnja smrti ga zlasti po smrti najboljšega prijatelja Valenta Skuška, ki je padel septembra 1915 na galicijski fronti, ni več zapustila.
nsb00976.p3	Po kratkem usposabljanju v oficirski šoli na Koroškem je bil v začetku 1916 napoten v zaledje soške fronte na Kras, junija 1916 pa vključen v boje avstrijske armade na južnotirolski fronti pod goro Monte Chiesa. 9. julija je bil v hudih spopadih pri Monte Cucco najprej ranjen v roko in nogo, takoj zatem pa usodno še v trebuh; umrl je dva dni pozneje na sanitetni postaji pod vrhom Cima XII, na meji med Benečijo in Tridentinskim. Poslednja želja iz nemško pisane oporoke, da bi bil pokopan doma, se mu ni izpolnila: pokopali so ga v skupnem grobišču, kjer se je njegova sled izgubila.
nsb00976.p4	Cvelbar je začel pesniti že 1909, najprej pod vplivom Franceta Prešerna, in je hitro napredoval. Začel je s podobami domačijske romantike in ob vzorih slovenske moderne (Dragotin Kette, Oton Župančič) ter z ljubezensko motiviko. Njegove zgodnje pesmi in maloštevilne prozne poskuse zaznamuje idealistična zagledanost v domače kraje, dolino Krke pod Gorjanci. Začetna, neosebno domačijska faza mladostne poezije je bila ob koncu 1911 skoraj zaključena, v pesmih pa so se poleg ljubezenskih tem (neuslišana ljubezen do Kostanjevičanke Fride Dinaher) pojavljali tudi eksistencialni nemir, občutek družbenih nasprotij, razdvojenost, groza in slutnja smrti. Njegovo literarno ustvarjanje dopolnjuje po obsegu prav tako skromen likovni opus, pretežno ustvarjen med vojaščino; zajema zlasti skice in risbe s svinčnikom in peresom ter nekaj miniaturnih akvarelov. Motivno gre večinoma za portrete, pokrajinske skice in drobne, a prepričljive podobe iz vojaškega življenja, ki kljub začetniškim okornostim izkazujejo umetniško nadarjenost.
nsb00976.p5	K Cvelbarjevi aktualnosti bolj kot njegova umetniška zapuščina prispeva tragična življenjska zgodba, dokumentirana v pretresljivi dnevniški izpovedi o dozorevanju mladega umetnika v krutem času. Dragoceni intimni zapisi, zgodba o pesnikovi smrti in dejstvo, da je njegova edina želja iz oporoke ostala neizpolnjena, so ostali temelj recepcije Cvelbarja in njegove poezije: prezgodaj umrlega pesnika so spremenili v simbol nesmiselnega žrtvovanja Slovencev v prvi svetovni vojni.
nsb00976.p6	Njegov spomin so ohranjali prijatelji s časopisnimi članki, objavami dnevniških odlomkov in pesmi, vključitvijo njegovih likovnih del v znamenito »pomladniško« razstavo 1920 v Novem mestu, najbolj izčrpno pa se je Cvelbarju poklonil France Koblar s tehtno izdajo Izbranega dela 1938. Nekaj njegovih pesmi so uglasbili slovenski skladatelji (Radovan Gobec, Zorko Prelovec, Karlo Adamič). Večino zapuščine hranita rokopisni oddelek NUK in Knjižnica Mirana Jarca Novo mesto (Posebne zbirke Boga Komelja). Po njem je poimenovana Cvelbarjeva ulica v starem delu Novega mesta.
nsb01001.p1	ČADEŽ, Dragica (Dragica Čadež Lapajne), kiparka (r. 29. 4. 1940, Ljubljana). Oče Franc Čadež, kurjač, slikar, mati Karolina Čadež, r. Turk, delavka. Mož Tone Lapajne, kipar, slikar, sin Boštjan Lapajne, slikar, videast, hči Nuša Lapajne, slikarka, likovna pedagoginja.
nsb01001.p2	Otroštvo je preživela v Mariboru, kjer je 1955–59 obiskovala gimnazijo. 1959–63 je v Ljubljani študirala kiparstvo na Akademiji za likovno umetnost, diplomirala 1963 pri Borisu Kalinu in pri njem 1963–65 obiskovala kiparsko specialko. 1967–73 je bila svobodna umetnica, 1973–75 likovni vodja v Lutkovnem gledališču v Ljubljani, s katerim je kot avtorica lutk in scenografije sodelovala tudi pozneje. 1973 se je izpopolnjevala v Angliji. 1975–82 je bila učiteljica likovnega in tehničnega pouka v Vzgojnem zavodu Janeza Levca v Ljubljani, 1979–82 je vodila kiparske tečaje v Pionirskem domu – Centru za kulturo mladih v Ljubljani. 1982–88 je delala na Srednji pedagoški šoli kot profesorica likovne in tehnične vzgoje. 1980–90 je na Akademiji za likovno umetnost v Ljubljani vodila večerne tečaje kiparstva. 1982 je z imenovanjem v naziv docentke postala prva ženska v Sloveniji s habilitacijo za kiparstvo. Na likovnem oddelku na Pedagoški fakulteti v Ljubljani je poučevala kiparstvo, 1988 kot honorarna sodelavka, 1989–2004 kot redno zaposlena (1982 je bila izvoljena za docentko, 1993 za izredno profesorico, 1998 za redno profesorico). 1991–96 je predavala na likovnem oddelku Pedagoške fakultete v Mariboru, s katerim je sodelovala še pozneje. Od 1964 je članica Zveze društev slovenskih likovnih umetnikov (ZDSLU). Njena dela hrani več muzejev in galerij doma in v tujini, največje zbirke so v Galeriji Božidar Jakac v Kostanjevici na Krki, Galeriji Prešernovih nagrajencev v Kranju in Umetnostni galeriji Maribor.
nsb01001.p3	Je ena najvidnejših slovenskih kipark, ki se je formirala sredi šestdesetih let 20. stoletja, ko so se v kiparstvu na Slovenskem pod vplivi iz tujine pojavljale nove smeri. Že v zgodnjem obdobju se je odvrnila od modernizma in izbrala les kot svoj primarni kiparski material, tako v tehničnem kot izraznem smislu. Narava, zlasti gozd, je bila vseskozi njeno pomembno inspirativno izhodišče, bila pa je odprta tudi za vplive starejših in sočasnih umetnostnih smeri: njen opus zaznamujejo odmevi starega Egipta, Grčije, predkolumbovske Amerike, srednjeveškega kiparstva, modernističnega, predvsem angleškega kiparstva šestdesetih in sedemdesetih let 20. stoletja, japonskega kiparstva petdesetih in šestdesetih let 20. stoletja ter kiparstva Fritza Wotrube. Bila je med prvimi na Slovenskem, ki je opozarjala na pomen prostora tako znotraj kot zunaj skulptur in ustvarjala dela, ki so gledalcu omogočala pomikanje skozi eksponate ter s posameznimi kiparskimi elementi nakazovala gibanje skulpture in gledalca.
nsb01001.p4	Na začetku se je posvečala abstrahirani človeški figuri, ki jo je podajala v reliefnih in samostojnih plastikah, jo po formi približala kostem ter poudarjala kontrast med svetlobo in senco (npr. Svetli simbol, 1964). Ustvarjala je v mavcu, betonu, lesu in kamnu. Vrhunec njenega zgodnjega obdobja je delovanje v umetniški skupini Neokonstruktivisti (1968–72), usmeritev katere je nakazala že s samostojno razstavo v Mali galeriji 1968. Zgodnja dela, ki so nastajala pod vplivom angleškega in japonskega sočasnega kiparstva ter del Fritza Wotrube, zaznamujejo geometrična in antropomorfna abstrakcija (serija Simbol), ki jo je gojila že pred neokonstruktivistično fazo in ki je v njej prešla v minimalizem (serija Znak), vključevanje barve v kiparstvo, obravnavanje prostora kot sestavnega dela skulpture in postopen prehod v ambientalno zasnovo. Abstrakcija je temeljila na antropometričnem pojmovanju kiparskega telesa in prostora. Raziskovala je formo, od kubične masivnosti do večdelne sestavljenosti skulpture, ter ritem v prelomih, zamikih, gubanju, vrezih in izrezih. Kiparsko površino je obdelovala različno, celo kontrastno, od napete zglajene površine do razgibane vrezane, patinirane in žgane. Poudarjala je vlogo prostora, minimalistične objekte je postavljala v geometrijsko naznačene ambiente, ki jih je začrtala z vrvjo, in izpostavljala konstrukcijski vidik postavitve. Vsebinsko se je v tem obdobju posvečala vprašanjem človekove razklanosti in temne plati njegove osebnosti, analizirala je človeško telo z vidika njegove arhitektonike in konstrukcije. Geometrična abstrakcija se je iztekla v ciklu Geometrijski simbol (1974–75), ki so ga navdihnili kristali, nato pa so do sredine osemdesetih let nastajale sestavljene skulpture malih in velikih dimenzij z vidnimi spoji, tj. vijaki, zagozdami in klini, belo narisanimi črtami ter kompozicijami razgibanih ritmov zalomljenih linij in oblik. Nastajala so dela malih dimenzij, nekatera izmed njih so bila namenjena namestitvi na steno, in monumentalna dela. Ta so ali ohranjala masivnost kiparske mase in niso prebijala kiparskega bloka (serija Sestavljanka, 1982–83) ali pa so se po načelu sestavljanja razvijala po prostoru (Sestavljeni simbol, 1982), razporejena so bila tudi v prostorske postavitve. Razbrazdana površina, nastala z motorno žago, se je tedaj pojavljala v detajlih, v nadaljnjem opusu pa prerasla v najznačilnejšo potezo kiparkinega opusa. S Sestavljankami se je končalo obdobje, v katerem je prevladovalo geometrično pojmovanje skulpture, čisti konstrukcijski, z likovnoteoretskim izhodiščem podprt vidik v obravnavi kiparskega telesa. S ciklom Asociacije na Pompeje (1985) se je začelo novo poglavje v opusu umetnice, ko je abstrakcijo nadomestila figuralika. V ciklu, spodbujenem po odlitku psa, poginulega med izbruhom Vezuva, je s figurami psov nadaljevala smer, ki jo je začrtala s skulpturami igral iz sredine osemdesetih (Skulptura-igralo, pes, 1984, Križanke, Ljubljana, uničeno). Iz vijačenih kosov sestavljene dinamične figure je patinirala z apnom, ki daje vtis staranja in minevanja. Dramatičnost in ekspresivnost je stopnjevala v ciklih Sarkofag (1989), Vrata (1992–94) in Klisura (1992–93), v katerih je obravnavala minljivost, prehod in bolečino, vidno vlogo je imel notranji prostor skulptur. V delih je dosegla močan ekspresiven poudarek z grobo obdelavo kiparskega materiala, ki ga je izžagovala z motorno žago, ga žgala, patinirala, barvala in stopnjevala vse do sršečih površin z ostrimi robovi. V Sarkofagih je prišlo do premika od figuralne forme, ki predstavlja telo pokojnika na katafalku, do prostorske postavitve po zgledu megalitskih svetišč. Vrata, v katerih odmeva umetnost starega Egipta in gotike, so v vsebini nadaljevala Sarkofage kot simbol prehoda iz tostranstva v onostranstvo in kot odraz bolečine na poti osebne osvoboditve. Ostro nazobčane robove in globoke reze v les je stopnjevala v ciklu Klisura, ki ga je navdihnila soteska Petra v Jordaniji z ozkim vhodom vanjo.
nsb01001.p5	Sredi devetdesetih let 20. stoletja se je ponovno usmerila v stilizirano figuraliko razbrazdane površine: v ciklu Palčki (1995) je upodobila monumentalne zalomljene silhuete pravljičnih bitij, po vzoru tanagrskih figur pa so začeli nastajati subtilno vzpeti ženski liki grobe telesne silhuete in zglajenega praznega obraza, ki jih je kiparka nadgradila v ciklu Olesenele sence (1998), v katerem je v lesu materializirala nesnovno senco. Pozneje je v prostorskih postavitvah s konstrukcijami iz lesenih letev sestavljala pokrajine (Loški cikel, 2001), kompozicije, v katerih odmevajo arhitekturne konstrukcije (cikel Prehajanje, 2001–02), in drevesa (cikel Zgodba o drevesu, 2005).
nsb01001.p6	Kiparska dela ustvarja tudi v betonu, bronu in keramiki, slednji se posveča še zlasti v zadnjih letih. Večkrat jo kombinira z lesom, les oz. drevo je bilo tudi motivno izhodišče za njena dela v keramiki, v kateri je podala strukturo drevesnega lubja (cikel Zgodba o drevesu, 2005–09). V keramiki je ustvarjala tudi t. i. zveneče skulpture, ki so služile kot glasbila na glasbenih performansih. Med odmevnejšimi cikli iz zadnjega obdobja je Tihožitje (2017–18), ki kritično kaže na bridek razkorak med sodobnim potrošništvom in revščino. Umetnica si prizadeva za uveljavitev keramike kot kiparske zvrsti na Slovenskem. Od 2005 je članica strokovne žirije za keramiko na Ex temporu v Piranu, sodeluje pri organizaciji razstav keramike, npr. 2004 je organizirala pregledno razstavo umetniške keramike Keramika v Sloveniji 1964–2004. Je pobudnica in vodja mednarodnega trienala keramike UNICUM. 2006 je ustanovila sekcijo za keramiko pri ZDSLU. 2017 je postala članica mednarodne akademije keramike v Ženevi (International Academy of Ceramics/Académie Internationale de la Céramique).
nsb01001.p7	Izpostaviti velja tudi njen velik prispevek na področju pedagoškega dela, saj je kot srednješolska in univerzitetna profesorica ter vodja delavnic in tečajev svoje kiparske izkušnje in znanje prenašala številnim generacijam. Napisala je tudi tri priročnike o kiparstvu.
nsb01001.p8	Prejela je več nagrad, npr. 1965 študentsko Prešernovo nagrado, 1973 nagrado zlata ptica, 1983 prvo nagrado Ex aequo na 2. bienalu jugoslovanske plastike v Pančevem, 1986 nagrado Prešernovega sklada za cikel Asociacije na Pompeje, 1991 prvo nagrado na Majskem salonu, 1997 prvo nagrado na 5. belokranjskem likovnem bienalu, 1998 veliko nagrado na Majskem salonu, 2003 nagrado RS na področju šolstva za življenjsko delo, 2004 naziv zaslužna profesorica Univerze v Ljubljani, 2006 županjino nagrado za kiparstvo na 10. slovenski kiparski razstavi v Ljubljani, 2009 častno priznanje na Majskem salonu, 2014 zlato plaketo na Clay fest v Zagrebu, nagrado odličnosti na Ex temporu v Zagrebu (2016, 2018), 2017 nagrado ZDSLU za življenjsko delo na področju kiparstva. 2020 je prav tako za življenjsko delo prejela nagrado Ivane Kobilca, ki jo podeljuje Društvo likovnih umetnikov Ljubljana.
nsb01026.p1	DAMIJAN, Jože (Jože P. Damijan, Jože Damijan Pavlič), ekonomist (r. 14. 1. 1967, Lomanoše). Oče Jože Damijan, gradbeni delovodja, mati Marija Damijan, r. Osvald, kuharica.
nsb01026.p2	Soproga Sandra Damijan, ekonomistka (poročena od 2011).
nsb01026.p3	Osnovno šolo je obiskoval v Lomanošah, srednjo naravoslovno-matematično šolo pa 1982–86 v Murski Soboti. Študiral je na Ekonomski fakulteti v Ljubljani (EF UL), kjer je 1992 diplomiral, 1995 pa magistriral z delom Analiza ekonomskih značilnosti majhnih držav v svetovni trgovini, ki je bilo objavljeno v knjigi Majhne države v svetovni trgovini (1996). Doktorski študij je 1995–96 mdr. opravljal na Univerzi v Kielu (Nemčija), 1998 pa je na EF UL doktoriral z disertacijo Vpliv ekonomij obsega na zunanjetrgovinsko specializacijo pod mentorstvom Ferdinanda Trošta. 2004 se je izpopolnjeval na LICOS, Centre for Economies in Transition na Univerzi v Leuvenu (Belgija). Že med študijem je bil 1992 zaposlen na Ministrstvu za zunanje zadeve RS, od 1993 je zaposlen na EF UL na Katedri za mednarodno ekonomijo in poslovanje (redni član) in na Katedri za ekonomijo (pridruženi član). Docenturo je pridobil 2000, izredni profesor je postal 2005, redni pa 2010. Kot makroekonomist predava evropski monetarni sistem in globalizacijo. Od 2003 je predstojnik Inštituta za makroekonomijo Raziskovalnega centra EF UL. Od 2016 ima dopolnilno zaposlitev na Univerzi v Leuvenu v Belgiji.
nsb01026.p4	1996–98 je bil gostujoči profesor na Vienna University of Economics and Business Administration na Dunaju, od 2004 je raziskovalni sodelavec na LICOS, od 2011 raziskovalni sodelavec na VIVES, Centre for Economies in Transition na Univerzi v Leuvenu v Belgiji. Od 2004 je dejavni član pri Forum for Research in International Trade (FREIT) kot pridruženi direktor.
nsb01026.p5	2004–05 je bil podpredsednik Strateškega sveta za gospodarstvo, 2005–06 predsednik Odbora za reforme pri Vladi RS, od decembra 2005 do marca 2006 pa minister za razvoj pri Vladi RS. Tedaj je bil zagovornik uvajanja enotne davčne stopnje, ki bi razbremenila bogatejše. Svoje poglede je predvsem po zadnji gospodarski krizi 2008 razširil in zagovarja višjo obdavčitev za višje dobičke, s čimer se neenakost v družbi ne bi povečevala. Na lestvici RePEc (Research Papers in Economics) je po mednarodni odmevnosti objav vodilni slovenski ekonomist. Stališča, ki jih zapisuje v svojem blogu, so odmevna med strokovno in širšo javnostjo. Strokovno se posveča mednarodni trgovini in globalizaciji ter njunemu vplivu na uspešnost podjetij in makroekonomski razvoj. Njegove glavne teme raziskav so mednarodna trgovina in trgovinska politika, upravljanje podjetij, korupcija in razvoj, gospodarska geografija, neposredne tuje naložbe, trdne inovacije, prenos tehnologij ter dejavniki, ki povečujejo konkurenčnost in rast produktivnosti podjetja.
nsb01051.p1	CIGOJ KUŠČER, Danica (rojstno ime Danica Slavica Cigoj), slikarka (r. 22. 3. 1923, Kamnje; u. 17. 3. 2007, Nova Gorica, pokopana v Ajdovščini). Oče Anton Cigoj, slikar, mornar, mati Marija Cigoj, r. Makovec.
nsb01051.p2	Po končani osnovni šoli v Komnu na Krasu in v Trbižu je 1933−41 živela v Mariboru, kjer se je sprva šolala na Drugi državni dekliški meščanski šoli, 1935 je bila vpisana v prvi razred Realne gimnazije Maribor, po končanem drugem razredu je 1937 šolanje nadaljevala na novoustanovljeni nepopolni realni gimnaziji, kjer je zaključila tretji letnik. 1940 je končala enoletno trgovsko šolo. Ob izbruhu vojne 1941 je bila z družino kot italijanska državljanka izgnana v Ljubljano, istega leta so se preselili v Trst. 1943 se je s partizanskimi enotami vrnila na Goriško. V Vipavskem Križu je 1943−45 poučevala na osnovni šoli, bila je tudi tajnica NOO za Vipavski Križ. 1945 je bila registratorka pri komisiji za vojno škodo pri Okrajnem NOO za Vipavsko, 1946−50 je kot uradnica delala na Zavodu za socialno zavarovanje v Ajdovščini, nato pri Lesnoindustrijskem podjetju v Ajdovščini. Od 1957 je kot uradnica delala na Zavodu za socialno zavarovanje v Tolminu, kjer je ostala do upokojitve 1974. Bila je članica Kluba slikarjev amaterjev Nikolaj Pirnat v Novi Gorici in članica Društva slikarjev amaterjev Tolminske.
nsb01051.p3	Bila je slikarka samoukinja, ki je likovno znanje pridobila od svojega očeta in na slikarskih tečajih. Slikala je akvarele, olja, tempere in razvila romantizirano, idealizirano realistično maniro v krajinah, ki jih je največkrat upodabljala, pa tudi v cvetličnih tihožitjih, aktu in figuraliki. Tudi sakralna dela je ustvarjala v maniri idealiziranega realizma (oltarna slika Sv. Blaž iz 1989 v podružnični cerkvi (p. c.) sv. Mihaela v Šmihelu nad Ozeljanom). Večkrat je pomagala očetu pri cerkvenih poslikavah.
nsb01076.p1	CIGALE, Matej (rojstno ime Matevž Cigale, Matthaeus Zigalle, psevdonimi: Lomski, Istinič, Petričev dohtar), pravnik, jezikoslovec, prevajalec (r. 2. 9. 1819, Lome, Idrija; u. 20. 4. 1889, Dunaj, Avstrija). Oče Jožef Cigale, kmet, mati Neža Cigale, r. Tominec.
nsb01076.p2	Šolo je začel obiskovati 1830 v Črnem Vrhu nad Idrijo, star enajst let. Po prvem letu je šolanje nadaljeval v Idriji (1831–33), potem pa v Gorici, kjer je 1834–39 obiskoval gimnazijo in 1840–41 licej. 1841 je vstopil v ljubljansko semenišče in ga že po enem letu zapustil. Potem je študiral pravo, do 1843 v Gradcu in nato do 1846 na Dunaju. 1847 je nastopil prvo službeno mesto kot sodni pripravnik na mestnem in deželnem sodišču v Gorici. V začetku 1848 je v Celovcu opravil sodniški izpit, a je čez nekaj mesecev izstopil iz službe na sodišču in še isto leto postal prvi urednik političnega lista Slovenija in tajnik Slovenskega društva. Septembra 1849 je odšel na Dunaj in nastopil službo v uredništvu Državnega zakonika, tj. državnega uradnega lista, in tam delal do smrti.
nsb01076.p3	Več kot štirideset let življenja je posvetil prevajanju zakonodaje in razvoju slovenskega pravnega jezika. Prvo njegovo delo s tega področja je slovenski prevod občinskega reda za Gorico, kar je po naročilu tržaškega guvernerja grofa Franca Stadiona opravil 1847 skupaj z Antonom Mažgonom. Kasneje se je z vprašanji slovenskega pravnega jezika in terminologije srečeval tudi kot urednik političnega lista Slovenija, ki je poleg prispevkov o aktualnem političnem dogajanju objavljal tudi slovenske prevode zakonodaje, mdr. prvih 620 členov Občnega državljanskega zakonika (avstrijskega civilnega zakonika), ki jih je prevedel Anton Mažgon. Cigale je bil urednik časopisa Slovenija od prve številke, ki je izšla 4. julija 1848, pa do jeseni 1849, ko je odšel na Dunaj, čeprav je kot odgovorni urednik naveden še v vseh številkah časopisa do konca 1849.
nsb01076.p4	Od oktobra 1849 je bil na Dunaju skupaj s Francem Miklošičem in Matijo Dolencem član slovenskega dela južnoslovanske komisije za oblikovanje pravno-politične terminologije, ki jo je sklicalo pravosodno ministrstvo. Namen je bil pripraviti terminologijo za prevajanje Državnega zakonika po izdaji oktroirane ustave marca 1849, ki je bil zamišljen kot večjezični državni uradni list, v katerem naj bi se sproti objavljala vsa novosprejeta zakonodaja v nemščini in drugih uradnih jezikih cesarstva, tudi v slovenščini. Rezultat dela omenjene komisije je nemško-hrvaško-srbsko-slovenski pravno-politični terminološki slovar, ki je z naslovom Juridisch-politische Terminologie für die slavischen Sprachen Österreich izšel 1853. Večino uredniškega dela za slovenski del je opravil Cigale ob pomoči Ivana Navratila. Cigale je napisal tudi slovenski predgovor.
nsb01076.p5	V začetku 1850 je bil na priporočilo Franca Miklošiča, ki je prevedel uvod in prvo številko Državnega zakonika, uradno imenovan za slovenskega urednika in prevajalca tega vladnega glasila. Čeprav so Janez Bleiweis in sodelavci Kmetijskih in rokodelskih novic Miklošičev prevod kritizirali zaradi številnih latinizmov, panonizmov in uvedbe »novih oblik« (zapis zlogotvornega r, preglas za soglasnikom c, da namesto de …), je Cigale nadaljeval razvoj slovenskega pravnega jezika v smeri, kot jo je zastavil Miklošič. Opustil je le nekatere panonizme ter pri oblikovanju pravnih terminov poleg Miklošičevih besedotvornih vzorcev uporabljal in razvijal tudi osrednjeslovenske, saj si je prizadeval za enoten slovenski jezik, ki bi bil razumljiv v vseh deželah.
nsb01076.p6	Kmalu po prihodu na Dunaj je ob pomoči Luka Svetca predelal in uredil tudi Mažgon-Kranjčev prevod Občnega državljanskega zakonika, ki je izšel 1853. Istega leta je izšel tudi Cigaletov slovenski prevod Kazenske postave (kazenski zakonik). 1887 je pripravil povsem nov prevod Občnega državljanskega zakonika po terminologiji Državnega zakonika, ki pa je ostal v rokopisu.
nsb01076.p7	Njegovo prevajalsko in uredniško delo je pomembno za razvoj slovenske pravne terminologije in strokovnega jezika. V obdobju po 1849 je bilo namreč prvič v zgodovini omogočeno tako obsežno in sistematično prevajanje zakonodaje v slovenščino, kar pa je terjalo sočasen razvoj slovenske pravne terminologije. Pri oblikovanju novih terminov je dajal prednost domačim tvorbenim načinom in po potrebi prevzemal iz drugih slovanskih jezikov. Medtem ko je dopuščal tudi uporabo mednarodnih tujk, ki jih ni skušal sloveniti za vsako ceno, je imel izrazito odklonilen odnos do kalkiranja. S svojim prevajalskim delom je postavil temelje moderne slovenske pravne terminologije in tako tudi nakazal smer razvoja za terminologije drugih strok.
nsb01076.p8	Poleg problematike slovenskega pravnega jezika se je posvečal tudi drugim vejam jezikoslovja, med katerimi posebej izstopa slovaropisje. Njegovo največje delo s tega področja je Deutsch-slovenisches Wörterbuch (Nemško-slovenski slovar) iz 1860, ki ga je 1848 pod okriljem Slovenskega društva začela sestavljati skupina jezikoslovcev. Delo je bilo osnovano na rokopisnem slovarju Valentina Vodnika, uporabili pa so tudi slovarske zbirke drugih jezikoslovcev, npr. Štefana Kočevarja, Dominika Penna, Matevža Ravnikarja. Kljub temu da so Novice že 1851 poročale, da bo rokopis slovarja kmalu zaključen, je delo po ukinitvi Slovenskega društva zastalo. V takih razmerah je pobudo prevzel Janez Bleiweis, nekdanji predsednik Slovenskega društva, ki je najprej nagovoril škofa Antona Alojzija Wolfa za finančno podporo slovarskega projekta in nato predlagal Cigaleta za novega urednika slovarja. Cigale je delo prevzel 1854 in ga s pomočjo nekdanjih sodelavcev Slovenskega društva pripeljal do konca. Slovar je izšel 1860 v dveh knjigah, ki skupaj obsegata 2.025 strani. V primerjavi z Vodnikovim izhodiščnim gradivom je bil slovar veliko obsežnejši, saj je vseboval okoli 103.000 nemških iztočnic, medtem ko jih je Vodnikov slovar vseboval okoli 30.000. Na koncu druge knjige so slovarju dodani še trije nemško-slovenski seznami, in sicer seznam moških in ženskih imen, seznam zgodovinskih osebnosti ter seznam domačih in tujih zemljepisnih imen.
nsb01076.p9	Slovar na področju leksikografije pomeni velik korak naprej, saj si je Cigale prizadeval za zanesljiv opis slovenščine, na kar med drugim kaže dejstvo, da ni nekritično sprejemal gradiva iz starejših slovarjev, temveč je vključil le aktualno besedje. Da bi zajel živo govorico, se je z vprašanji pogosto obračal na bralce Novic, a je bil tudi tukaj previden, tako da je v slovar vključeval le tisto gradivo, ki je bilo po njegovi presoji verodostojno in ustrezno. Podobno je ravnal tudi pri vključevanju besedja iz časopisja, različnih slovarskih zbirk in slovarjev drugih slovanskih jezikov. Največ je prevzemal iz nemško-hrvaškega slovarja Bogoslava Šuleka, ki je od 1853 izhajal v snopičih. Pomembna odlika Cigaletovega slovarja je, da so tovrstni prevzeti izrazi, viri in drugi podatki dokumentirani. Tako je poleg avtorskih in jezikovnih označevalnikov navajal še pokrajinske in terminološke označevalnike ter s posebnima znakoma označeval nove (†) in tuje (*) ustreznike. Večpomenske besede je pomensko razčlenjeval in navajal tudi frazeološke enote, najbolj tipične zveze ter zglede rabe. Pri nekaterih besedah je dodal še krajše opisne razlage, ki so bile v pomoč pri razumevanju posameznih pomenskih enot.
nsb01076.p10	Slovar je sistemsko in gradivsko vplival na Pleteršnikov Slovensko-nemški slovar (1894–95), v katerem je preko 40.000 oznak Cig., ki povejo, da so označene besede ali pomenske enote Cigaletove.
nsb01076.p11	Njegovo naslednje pomembno slovaropisno delo je terminološki slovar z naslovom Znanstvena terminologija s posebnim ozirom na srednja učilišča (1880), za katerega v uvodu pravi, da je neke vrste dopolnilo slovarja iz 1860. Tematsko je slovar zastavljen zelo široko, saj glede na seznam področnih označevalnikov v uvodu vključuje terminologijo štiriindvajsetih strok, ki segajo tako na področje naravoslovja kot družboslovja. Slovar je nemško-slovenski, na koncu pa ima krajši slovensko-nemški dodatek. Nastal je po zgledu hrvaškega slovarja Rječnik znanstvenoga nazivlja osobito za srednja učilišta (1874, uredil ga je Bogoslav Šulek), ki se je opiral na češki slovar Německo-český Slovník vědeckého názvosloví pro gymnasia a reálné školy (1853), ki ga je uredil Josef Pavol Šafárik. Pri Cigaletovem slovarju je kljub temu šlo v veliki meri za samostojno delo, na kar kaže že sama terminografska zasnova, ki se razlikuje od hrvaškega in češkega slovarja. Odločil se je namreč za metodo gnezdenja: pod krovno iztočnico so v slovarju navedene še korensko ujemalne podiztočnice, medtem ko omenjena tuja slovarja tovrstnega združevanja terminov ne poznata, temveč navajata vsak termin kot iztočnico. Poleg tega ima Cigaletov slovar manj (nemških) iztočnic, v primerjavi z omenjenima slovarjema pa ima dodanega nekaj splošnega besedja, ki ni vezano na določeno strokovno področje; to besedje je navedeno brez področnih označevalnikov. V zvezi z navajanjem slednjih se kaže še ena posebnost: termine, ki sta jih češki in hrvaški slovar označevala, je Cigale pogosto navajal brez področnih označevalnikov, kar kaže na nekoliko drugačne kriterije za označevanje oz. za razmejevanje med terminologijo in splošnim besedjem. Naslednja pomembna značilnost Cigaletovega slovarja je, da kot ustreznike pogosto navaja iz drugih slovanskih jezikov prevzete termine, kar je v skladu s povedanim v uvodu, da si je še posebej na področju terminologije treba prizadevati za zbliževanje med slovanskimi jeziki in se ne po nepotrebnem cepiti. Tovrstni prevzeti termini iz drugih slovanskih jezikov, ki so označeni z jezikovnimi označevalniki, so včasih navedeni kot edini ustrezniki ob nemških iztočnicah in torej zapolnjujejo poimenovalno vrzel v slovenščini, drugod pa so ob slovenskih terminih navedeni zgolj primerjalno oz. kot potencialna poimenovalna možnost.
nsb01076.p12	Pomemben pečat je pustil tudi na področju preučevanja in slovenjenja zemljepisnih imen. Tako je v prilogi nemško-slovenskega slovarja 1860 objavil nemško-slovenski seznam domačih in tujih zemljepisnih imen. Naslednje njegovo delo s tega področja je Atlant, ki je izhajal 1869–77 in je prvi slovenski atlas sveta. Izšel je v šestih snopičih, v vsakem so tri karte, tako da obsega vsega skupaj osemnajst kart, na katerih je navedenih več kot 22.000 različnih zemljepisnih imen, od katerih jih je približno petina poslovenjenih.
nsb01076.p13	Kot strokovni pregledovalec je sodeloval tudi pri nastajanju šolskih učbenikov in jih nekaj napisal ali prevedel. Napisal je nemško slovnico za prvi (1885), drugi (1886) in tretji (1886) razred občne ljudske (osnovne) šole in prevedel Kratek popis cesarstva avstrijanskega sploh in njegovih dežel posebej (1861) Ludwiga Heuflerja. Vlogo pregledovalca in svetovalca je prevzel pri drugi izdaji Slovenske slovnice za domačo in šolsko rabo (1863) Antona Janežiča, ki je prerasla šolsko rabo in postala najpomembnejša slovnica slovenskega jezika v drugi polovici 19. stoletja. Četrto izdajo nemškega učbenika fizike z naslovom Lehrbuch der Physik für Unterrealschulen (1859), katere avtor je Franz Josef Pisko, pa je dopolnil s slovenskimi fizikalnimi termini in naslovi poglavij, ki so navedeni v oklepajih kar znotraj nemškega besedila v učbeniku.
nsb01076.p14	V zvezi s pravno terminologijo, imenoslovjem in različnimi jezikoslovnimi vprašanji, ki so se dotikala zlasti skladnje, pravopisa, besedotvorja in oblikoslovja, je objavljal prispevke predvsem v Novicah, Slovenskem glasniku in Pravniku slovenskem. Skupna točka prispevkov z omenjenih področij je bila zavzemanje za enoten razvoj slovenskega jezika ter za zmerno in preudarno prevzemanje jezikovnih prvin iz drugih slovanskih jezikov, predvsem iz hrvaščine in srbščine. Zagovarjal je tudi posamezne starocerkvenoslovanske oblike, a le v primeru, če so prispevale k zbliževanju z bližnjimi slovanskimi jeziki.
nsb01076.p15	V spomin na Cigaleta so 1894 slavnostno odprli spomenik v obliki piramide v središču Črnega Vrha nad Idrijo in istega dne še vzidano spominsko ploščo na domači hiši v bližnjih Dolnjih Lomeh. Po njem se imenujeta ulici v Ljubljani in Celju.
nsb01101.p1	DOBERŠEK, Blanka, novinarka (r. 11. 12. 1947, Krško). Oče Tit Doberšek, vinogradnik, pisec, urednik, mati Ana Doberšek, r. Grzina. Brat Tit Doberšek, novinar, urednik, direktor Dela, sestra Bogdana Doberšek, radijska novinarka.
nsb01101.p2	Odraščala je v Krškem v družini vinogradniškega strokovnjaka, pisca strokovnih knjig in časopisnih člankov ter urednika Gospodarskega vestnika. 1956 se je preselila v Novo mesto in 1966 maturirala na tamkajšnji gimnaziji, nato pa se je vpisala na Filozofsko fakulteto v Ljubljani, kjer je študirala angleščino in francoščino. Med študijem je prevajala za sobotno prilogo Dela. Diplomirala je 1974 in se istega leta zaposlila na TV Slovenija, najprej kot redaktorica in prevajalka tujih dokumentarnih filmov, kmalu zatem pa kot novinarka v zunanjepolitičnem uredništvu. Kot novinarka, komentatorka in urednica je na TV Slovenija delovala vse do upokojitve decembra 2011. V dveh obdobjih (1991–93, 1998–2004) je bila urednica zunanjepolitične redakcije, urejala je tudi oddajo Globus (2007–11).
nsb01101.p3	Že na začetku novinarske poti se je uveljavila kot poznavalka razmer v Aziji. Ob avtorstvu številnih prispevkov, pogovorov in oddaj (zlasti Zrcalo tedna) za domačo televizijo je 1989–92 pripravljala tudi prispevke za CNN World Report; 1989 je bila sovoditeljica oddaje CNN World Report, ki je bila posvečena vrhu neuvrščenih v Beogradu. Vodila je številne televizijske prenose o najpomembnejših zunanjepolitičnih dogodkih, kot so bili vstop Slovenije v OZN, obiski ameriških predsednikov Billa Clintona in Georgea Busha ali prenos ameriškega napada na Irak Sadama Huseina (TV Slovenija je bila ena izmed štirih svetovnih televizij, ki je neposredno prenašala napad). Poročala je tudi z olimpijskih iger v Pekingu 2008.
nsb01101.p4	Pri novinarskem ustvarjanju je ob temeljiti preučitvi tematike, ki jo je obravnavala, posebno skrb posvečala vizualnemu delu prispevkov. Še posebno je to prišlo do izraza v njenih oddajah, kjer je kot avtorica besedilo, sliko in glasbo sestavila v prepričljivo celoto. Podpisala se je pod devetintrideset oddaj, med njimi so še posebno opazni trije sklopi: Kitajska: Naj se razvija sto tovarn (1987), Zima kitajskih reform (1989), Višje, hitreje, močneje (2005); Albanija: Iskanje izgubljenega časa (1991), Med upom in obupom (1992), Med obupom in upom (1997); Japonska: Priprta vrata (1982), Kako znova napihniti balon (1994), Dežela vzhajajočega robota (2002).
nsb01101.p5	Je dobitnica priznanja strokovne žirije tednika 7D zlati ekran (1982), 2010 je prejela nagrado za življenjsko delo Društva novinarjev Slovenije, 2012 pa še priznanje RTV Slovenija za življenjsko delo.
nsb01126.p1	DRUŽINA, Andreana (partizanski oz. ilegalni imeni Olga, Šercerjeva Olga), partizanka, obveščevalka (r. 26. 1. 1920, Zabrežec/Moccò, Italija). Oče Gabrijel Družina, krojač, mati Rozalija Družina, r. Racman.
nsb01126.p2	Oče je kot protifašist 1929 emigriral v Jugoslavijo, naslednje leto mu je sledila žena s štirimi otroki. Najprej so živeli v Ljubljani, kjer je Andreana Družina končala štiriletno osnovno šolo, dva razreda meščanske in en razred poklicne šole. Nato se je pri očetu izučila za šiviljo. Delovala je v organizaciji Sokol ter pri pevskem zboru in dramskem odseku emigrantskega društva Tabor. 1936 se je z družino najprej preselila na Sušak in konec leta v Zagreb, kjer je končala drugi letnik poklicne šole in opravila pomočniški izpit. Tam je delovala pri dramski sekciji Slovenskega društva in v Društvu grafičarjev. Preko očeta, ki je nadaljeval s protifašističnim delovanjem in so ga ustaši zato 1944 v Zagrebu obesili, je navezala prve stike s komunisti.
nsb01126.p3	Ob okupaciji je zbežala k materi v Ljubljano in že 1941 začela delati v odboru OF na Trnovem. Konec maja 1942 so jo Italijani osumili, da je likvidirala italijanskega visokega oficirja, ker so jo na dan usmrtitve videli v njegovi družbi. V resnici pa ga je pripeljala na mesto, kjer ga je čakala zaseda Narodne zaščite. Ker ji je grozila aretacija, je iz Ljubljane odšla v partizane. Vključila se je v 1. četo 1. bataljona Dolomitskega odreda. V Dolomitih je bila pomočnica mitraljezca, nato politdelegatka v 3. četi 3. bataljona, pomočnica komisarja čete in komisarka bataljona.
nsb01126.p4	Med prvimi večjimi akcijami, v katerih je sodelovala, je bil napad pripadnikov Narodne zaščite iz Gabrja na italijansko enoto maja 1942, v kateri so partizani zajeli komandanta enote. Nekaj akcij so izvedli tudi na nemškem okupacijskem območju. Sodelovala je v znani akciji, v kateri so partizani konec junija 1942 na Verdu zaustavili vlak, ki je peljal internirance v koncentracijsko taborišče Gonars. Osvobojenih je bilo več kot tristo jetnikov, večina jih je odšla domov, nekateri, zlasti mlajši, so ostali v partizanih. Udeležila se je vrste bojev (Polhov Gradec, Dobrova pri Ljubljani, Toško čelo, Sv. Jošt, Log pri Ljubljani, Topol pri Novi vasi, Bloška planota itd.).
nsb01126.p5	Spomladi 1943 je odšla na Dolenjsko v Šercerjevo brigado. Večkrat je bila ranjena, najhuje med nemško ofenzivo jeseni 1943, zato ni mogla z brigado, ki je v sklopu 14. divizije v začetku januarja 1944 odšla na Štajersko. Tedaj je postala sekretarka in politkomisarka partizanske bolnišnice na Planini, februarja 1944 je bila na enomesečnem tečaju za obveščevalce. Nato je bila obveščevalka v 15. diviziji in do konca vojne pomočnica šefa obveščevalnega centra 7. korpusa, ki ga je vodil Milan Pišlar. Konec vojne je dočakala v Trstu, kamor je prišla v zadnjem tednu aprila 1945. Bila je pri Komandi mesta Trst in je sodelovala v vstaji. Po koncu druge svetovne vojne je delala pri OZNI in nato vse do upokojitve 1963 opravljala naloge v upravi državne varnosti ministrstva za notranje zadeve.
nsb01126.p6	1953 je bila proglašena za narodno herojinjo.
nsb01151.p1	CESTNIK, Anton (psevdonim A. C. Marianus), duhovnik, gimnazijski profesor, politik (r. 30. 11. 1868, Vrhe, Trbovlje; u. 31. 3. 1947, Celje).
nsb01151.p2	V Ljubljani je obiskoval klasično gimnazijo in 1888 maturiral. Nato je študiral teologijo v Ljubljani in Mariboru ter bil 1891 posvečen v duhovnika. Kot kaplan je služboval v Starem trgu pri Slovenj Gradcu (1892–93) in v Rušah (1893–94), kot korni vikar v Mariboru (1894), zaradi bolezni kot hišni kaplan pri grofu Antonu de Nugent-Pallavicini y Centurioniju na gradu Hompoš v Hočah (1895–99) in Brežicah (1899). Od 1899 je poučeval verouk v slovenskih oddelkih celjske dvojezične nižje gimnazije, od 1918 do upokojitve 1926 pa na celjski državni realki. Med drugo svetovno vojno je živel v Ljubljani, kjer je skušal pomagati rojakom.
nsb01151.p3	V Celju je dolga leta deloval na vzgojnem, kulturnem, gospodarskem in političnem področju. 1907 je bil med ustanovitelji Ljudske posojilnice in bil od začetka dolga leta njen načelnik, tako da so ga imenovali »finančnik celjskega mesta«. V lasti Ljudske posojilnice je bil npr. tudi hotel Beli vol, kjer se je odvijalo družbeno in politično življenje v Celju, po načrtih Jožeta Plečnika pa je bila zgrajena tudi nova palača z veliko dvorano, ki je bila odprta 1930. Z vikarjem Ivanom Goriškom je 1907 sodeloval pri ustanovitvi Katoliškega prosvetnega društva in vodil društveno knjižnico. Več let je bil predsednik Slovenske ljudske stranke (SLS) za celjski okraj, 1918 je bil član Narodnega sveta v Celju, 1926 je bil izvoljen v celjski mestni svet, istega leta tudi v mariborsko oblastno skupščino. V tem času je z odvetnikom Antonom Ogrizkom sodeloval pri ustanovitvi Oblastne hranilnice in deloval še v odboru Zadružne zveze, Vzajemne zavarovalnice in Banovinske hranilnice. Zaslužen je tudi za celjsko porodnišnico, čeprav so politični nasprotniki ob njenem odprtju to zamolčali. Pomembno vlogo je imel v Mohorjevi družbi v Celju po njeni ustanovitvi 1927; od 1933 je bil tudi član odbora Družbe sv. Mohorja. 1935 je bil eden od podpisnikov izjave o pristopu nekdanje SLS k vsedržavni Jugoslovanski radikalni zajednici.
nsb01151.p4	Zanimal se je za umetnost in o cerkveni umetnosti tudi pisal članke, v obdobju službovanja v Rušah je v časopisu Slovenski gospodar objavljal krajevnozgodovinske črtice, napisal je tudi zgodovino cerkve v Rušah.
nsb01177.p1	ČERNELIČ, Ivanka (rojstno ime Ivanka Kozlevčar; Ivana Černelič, Ivana Černelič - Kozlevčar, Ivanka Černelič Kozlevčar, Ivanka Kozlevčar - Černelič), jezikoslovka, leksikografka (r. 14. 12. 1932, Ljubljana). Oče Alojzij Kozlevčar, kmet, mati Ana Kozlevčar, r. Omahen.
nsb01177.p2	Prvih dvanajst let je preživela na Gorenjem Brezovem pri Višnji Gori. Z domačim krajem in ljudmi je ostala trajno močno povezana, zato so jo dogodki med drugo svetovno vojno, poboj bližnjih sorodnikov in sovaščanov ob koncu vojne ter odnos do kmetov travmatično zaznamovali ter še okrepili njen čut za človekovo dostojanstvo in pogumno pokončnost.
nsb01177.p3	Po štirirazredni osnovni šoli v Višnji Gori se je 1944 v Ljubljani vpisala na gimnazijo, ki so jo vodile uršulinke. Po vojni je v istih prostorih obiskovala državno gimnazijo, zadnji dve leti pa se je šolala na gimnaziji Poljane, kjer je 1951 maturirala. Na Prirodoslovno-matematično-filozofski fakulteti univerze v Ljubljani je študirala slovenski jezik in književnost ter srbohrvaški jezik in književnost. Marca 1957 je diplomirala in nato do septembra 1958 poučevala na osnovni šoli v Pivki, naslednja štiri leta pa v Brezovici pri Ljubljani. Od 1962 do upokojitve 1992 je delala kot leksikografka in raziskovalka – od 1979 kot strokovna svetnica – v leksikološki sekciji na Inštitutu za slovenski jezik SAZU oz. ZRC SAZU.
nsb01177.p4	1970 je bila lektorica na poletnem Seminarju slovenskega jezika, literature in kulture. Takrat je navezala prijateljske vezi z zamejskimi Slovenci iz Benečije in avstrijske Koroške. Februarja 1984 je postala članica glavnega uredniškega odbora Slovarja slovenskega knjižnega jezika.
nsb01177.p5	1981 in 1982 je bila v leksikografski sekciji Inštituta mentorica mlajšim sodelavcem, 1993–97 pa strokovna sodelavka uredništva Enciklopedije Slovenije (7.–11. zvezek).
nsb01177.p6	Glavno področje njenega znanstvenega dela je slovensko jezikoslovje, in sicer teoretično raziskovalno ter slovaropisno analitično in redaktorsko. Objavila je okrog dvajset sorazmerno kratkih, vendar inovativnih in problemsko bogatih jezikoslovnih člankov oz. razprav. V njih analizira povezanost leksikalnega pomena predmetnopomenskih besednih vrst z njihovo stavčno vlogo in oblikoslovnimi lastnostmi. Pomeni besede določajo njeno skladenjsko vlogo in formalne lastnosti, najzanesljivejša in najnatančnejša analiza pomena pa temelji prav na analizi razvidnih skladenjskih vlog in formalnih lastnosti besede, zato so ugotovitve Ivanke Černelič metodološko pomembne ne le za semantiko, ampak tudi za leksikografijo. Teoretično izčrpno in zanesljivo je analizirala tudi nepolnopomenske glagole tipa biti in glagole premikanja tipa iti, kritično je preverjala teoretične in arbitrarne določitve besednih vrst v Slovarju slovenskega knjižnega jezika, še zlasti prislova, novodoločeni in osamosvojeni členek pa precizno delila glede na funkcijo v stavku in dokazovala njegovo različnost od drugih besednih vrst.
nsb01177.p7	Kot leksikografka je avtorica osnovne leksikalne analize številnih samostalniških in pridevniških besed, glagolov, še zlasti nekaterih najtežjih in najobsežnejših, ter prislovov in končna redaktorica mnogih slovarskih člankov. O vprašanjih praktične leksikografije je 1981 napisala pragmatična navodila za sistemsko opisovanje samostalnikov, pridevnikov, glagolov in prislovov v Slovarju slovenskega knjižnega jezika, objavljena v interni inštitutski publikaciji, kar je doslej edina tovrstna slovenska publikacija.
nsb01177.p8	V Zavezi je med 1994 in 2013 objavljala pesmi z vojno tematiko ter več kot trideset člankov spominov, pričevanj in zgodovinskih raziskav o dogodkih med drugo svetovno vojno.
nsb01202.p1	CERAR, Barbara (rojstno ime Barbka Cerar), igralka (r. 8. 11. 1971, Ljubljana). Oče Lovrenc Cerar, mizar, mati Julijana Cerar, r. Golob.
nsb01202.p2	Osnovno šolo je obiskovala v Šentvidu (Ljubljana, 1978–86), srednjo šolo pa na ljubljanski Gimnaziji Poljane, ki jo je zaključila 1991. Takoj po gimnaziji je opravljala sprejemne izpite za študij dramske igre na Akademiji za gledališče, radio, film in televizijo (AGRFT), vendar prvič neuspešno. Vpisala se je na dvopredmetni študij novinarstva (Fakulteta za družbene vede) ter slovenistike in slavistike (Filozofska fakulteta) v Ljubljani. 1993 je uspešno opravila sprejemne izpite in se vpisala na AGRFT, kjer je študirala v letniku Kristijana Mucka in Dušana Mlakarja. 1997 je diplomirala iz dramske igre in umetniške besede z vlogo Marije v Ljudožercih Gregorja Strniše v režiji Aleša Novaka.
nsb01202.p3	V tretjem letniku akademije ji je režiser Dušan Mlakar ponudil vlogo Manice v uprizoritvi Desetega brata Josipa Jurčiča (Slovensko stalno gledališče (SSG) Trst, 1995). Kot absolventka je za eno sezono odšla v Slovensko ljudsko gledališče Celje (SLG) Celje (1995/96), kjer je nastopila v dveh vlogah ter nase opozorila z vlogo Lucille v Skušnji ali kaznovani ljubezni Jeana Anouilha v režiji Dušana Mlakarja (1995) in z vlogo Helene v Florentinskem slamniku Eugèna Labicha v režiji Vita Tauferja (1996). Z vlogo Helene je pokazala svoj smisel za komedijske žanre. V sezoni 1996/97 se je redno zaposlila v SSG Trst. Takoj po končanem študiju na AGRFT je dobila prvo priložnost za filmsko vlogo Dekleta v filmu Ekspres, Ekspres v režiji Igorja Šterka (1997). Od sezone 2002/03 je stalna članica Slovenskega narodnega gledališča (SNG) Drama Ljubljana. Od 2015 ima status igralke prvakinje.
nsb01202.p4	Ocena dela igralke Barbare Cerar je nekoliko zapletena in zahtevna, saj bi njeno delo težko na hitro umestili v določen igralski profil. Njene vloge izpričujejo, da je najprej žanrsko vsestranska igralka. Pri kreiranju svojih vlog se potaplja globoko in onkraj enoznačne karakterizacije likov, izhajajoč iz prepoznavnih klišejev resnic vsakdanjega življenja. Zanima jo prav to, da imajo liki znotraj sebe zapletene preobrate, prehode v različna stanja, ki jih igralka izjavlja na nepričakovan način.
nsb01202.p5	Umetniško pot je začela zunaj domačega okolja, v zamejskem SSG Trst, kar je bilo zanjo velik izziv, saj se je morala znajti v drugačnem umetniškem okolju. V razmeroma kratkem obdobju je ustvarila nekaj pomembnih vlog, s katerimi je opozorila nase. V tistem času je ustvarila dve izjemni vlogi, ki sta od mlade igralke zahtevali široko igralsko znanje: bila je Marianne v Zgodbah iz dunajskega gozda Ödona von Hörvatha v režiji Maria Uršiča (1999) ter Ana Frank v Dnevniku Ane Francesa Goodricha in Alberta Hacketta v režiji Zvoneta Šedlbauerja (2000).
nsb01202.p6	Vrhunec igralske ustvarjalnosti je dosegla na komornem odru SNG Drama Ljubljana, v Mali drami. Njeno plodnejše obdobje se je dejansko začelo na tem odru z vlogo Sare v Za zdaj nikjer Ane Lasić v režiji Aleksandra Popovskega (2005). Strokovna javnost to vlogo izpostavlja kot prelomno, saj ji je omogočila, da je pokazala številne igralske potenciale. Mali oder, na katerem je ustvarila svoje najmočnejše in najvidnejše vloge, je očitno prostor, ki ji omogoča več ustvarjalne svobode in časa za raziskovanje vlog.
nsb01202.p7	V SNG Drama Ljubljana je opravila vrsto kompleksih igralskih nalog. Njen pristop je bil svež in inovativen, z zapletenimi preobrati, kar govori o vrhunskosti igralskega dela: bila je Marie (Ferdinand Bruckner: Bolezen mladosti, režija Mateja Koležnik, 2006), Gillian (Julian Barnes: Prerekanja, režija Boris Cavazza, 2007), Kasandra (Ajshil: Oresteja, režija Jernej Lorenci, 2009), Mlajša sestra, Alica, Sneguljčica, Zlatolaska, Palčica, Princeska, Ženska in Čarovnica (Milena Marković: Barčica za punčke, režija Aleksandar Popovski, 2009), Ona (Maja Haderlap: Angel pozabe, režija Igor Pison, 2015), Merlin (Tankred Dorst: Merlin ali Pusta dežela, režija Aleksandar Popovski, 2016), Ona (Marjan Nečak: Maja Hrgović, Deklica s strunami, režija Marjan Nečak, SNG Drama Ljubljana/Moving Music Theatre, Bitola, Makedonija, 2018), Mira, ilegalno ime Vlasta (Ivo Svetina: V imenu matere, režija Ivica Buljan, 2018), Magdalena Merkus (Saša Pavček: Na valovih, režija Alen Jelen, SSG Trst/Cankarjev dom, 2019), igrala je tudi v drami Simone Semenič To jabolko, zlato (režija Primož Ekart, SNG Drama Ljubljana/Zavod Imaginarni/Cankarjev dom/MGL, 2019).
nsb01202.p8	Med vlogami je treba posebej izpostaviti vlogo Lucinde (Dušan Jovanović: Življenje podeželskih plejbojev po drugi svetovni vojni, režija Andrej Jaka Vojevec, 2008), s katero je pokazala sposobnost upodabljanja komičnih likov. V dosedanji igralski karieri pa gotovo izstopa z osrednjo vlogo v Barčici za punčke Milene Markovič (režija Aleksandar Popovski, 2009), kjer je vrhunsko preigrala različna stanja v biografiji lika.
nsb01202.p9	Uspešno je nastopila tudi v celovečernih, kratkih in TV filmih ter TV nadaljevankah. Vloga Dekleta v filmu Ekspres, ekspres režiserja Igorja Šterka (1997) ji je odprla vrata v svet filma. Za tem je ustvarila kar nekaj glavnih vlog: Petra v Odi o Prešernu režiserja Martina Srebotnjaka (2001), Katarina v Šelestenju režiserja Janeza Lapajneta (2002). Večje filmske in opazne vloge je odigrala v filmih: bila je Sonja v filmu Ljubljana je ljubljena režiserja Mileta Klopčiča (2005), Magda v filmu Pokrajina št. 2 režiserja Vinka Möderndorferja (2008) in Barbara v Zastoju režiserja Vinka Möderndorferja (2020). Med kratkimi filmi izstopa njena vloga v filmu režiserja Roka Bička Dan v Benetkah (2008). Postala je tudi prepoznavni obraz slovenske televizije, saj je odigrala kar nekaj uspešnih vlog, med katerimi je vloga detektivke Nives Šmid v osemnajstih epizodah Ekipe Bled v režiji Blaža Završnika (2019).
nsb01202.p10	Igralka se na Televiziji Slovenija posveča tudi sinhronizaciji risank (npr. Pujsa Pepa; od 2003).
nsb01202.p11	2011 je prejela nagrado Frana Milčinskega - Ježka RTV Slovenija za vlogo Helence v Vaji zbora avtorja in režiserja Vinka Möderndorferja ter za vlogo Ditke Lončarič v Kandidatki in šoferju avtorja Toneta Partljiča, režija Vinko Möderndorfer, produkcija TV Slovenija.
nsb01202.p12	Za gledališke dosežke je prejela več nagrad: nagrado žlahtna komedijantka na 6. Dnevih komedije v Celju (1997) za vlogo Helene v Florentinskem slamniku Eugèna Labicha (SLG Celje), za vlogo Palčka v Palčku bratov Grimm in v priredbi Miroslava Košute (SSG Trst) je na 5. Festivalu otroških predstav poklicnih in gledaliških skupin Zlata paličica (1997) prejela zlato paličico za najboljšo žensko vlogo, za gledališke vloge Ann Deever v Vsi moji sinovi Arthurja Millerja (SSG Trst, 1999), Marianne v Zgodbah iz Dunajskega gozda Ödöna von Horvátha (SSG Trst, 1999) in za vlogo Starke v Stolih Eugèna Ionesca (Primorski poletni festival, 1999) je prejela priznanje Združenja dramskih umetnikov Slovenije - ZDUS (2000). 2006 je prejela Borštnikovo nagrado za vlogo Marie v Bolezni mladosti Ferdinanda Brucknerja (SNG Drama Ljubljana); 2010 Sterijevo nagrado za igralsko kreacijo na festivalu 55. Sterijino pozorje, Novi Sad, za vlogo Mlajša sestra, Alica, Sneguljčica, Zlatolaska, Palčica, Princeska, Ženska, Čarovnica v Barčici za punčke Milene Marković (SNG Drama Ljubljana). Istega leta je prejela tudi nagrado Prešernovega sklada Ljubljana za gledališke vloge, ki jih je odigrala na matičnem odru SNG Drama Ljubljana: Gillian v Prerekanjih Juliana Barnesa, Lucinda v Življenju podeželskih plejbojev po drugi svetovni vojni Dušana Jovanovića, Kasandra v Oresteji Ajshila, Mlajša sestra, Alica, Sneguljčica, Zlatolaska, Palčica, Princeska, Ženska, Čarovnica v Barčici za punčke Milene Marković. Na 49. Festivalu Borštnikovega srečanja v Mariboru (2014) je prejela nagrado za vlogo One v Angelu pozabe Maje Haderlap (SNG Drama Ljubljana).
nsb01226.p1	CLERICQ, Ludwig (Ludwig de Clericq, Ludwig de Clerick), slikar (r. pred 1640, Bruselj, Belgija; u. 16. 11. 1702, Ljubljana). Žena Ana Marija Steger, vdova slikarja Tomaža Stegerja, pastorek Sebastian Steger, slikar, zlatar, svak Ivan/Janez/Johann (Peter) Gimbler/Gimpler, slikar.
nsb01226.p2	V virih je prvič omenjen na seznamu dragoncev čete barona Antona von Peverellija 1. marca 1664, ko se je po bitkah na Ogrskem vrnila na pregled vojske v Ljubljani. Slikar je vstopil v vojaško službo aprila 1663, z lastnim konjem, a je ta postal šepav. Posledična umestitev plemiča med pešake je bila verjetno zadosten razlog za vrnitev k poklicu slikarja v glavnem mestu dežele Kranjske, kjer se je že 12. avgusta 1665 oženil z Ano Marijo, vdovo slikarja Tomaža Stegerja. Dva dni zatem so mu deželni stanovi odobrili tudi prošnjo za sprejem pod zaščito in mu najprej namenili plačo v obliki čakarine za polno opremljenega konja, deset let pozneje pa še stalno letno provizijo. Pri de Clericqu se je krajši čas učil pastorek Sebastian Steger in verjetno tudi Sebastianov svak, slikar Janez Peter Gimbler.
nsb01226.p3	De Clericq je 1675 izdelal risbe za zemljevid kranjsko-hrvaškega obmejnega območja, izrisal predlogo za naslovni bakrorez knjige Horae Subsecivae Dominicales Ludvika Schönlebna (1676) in perorisbo grba vojvodine Kranjske za grafične ilustracije k Schönlebnovi knjigi Carniolia antiqua et nova (1680) in Deželnemu ročinu ter predložno perorisbo Kranjskega orla za bakrorez Andreja Trosta v Valvasorjevem delu Die Ehre des Hertzogthums Crain (1689). De Clericqu je bil pripisan tudi koloriran načrt za Marijin steber (1679). V virih je omenjen kot slikar bander vojnih trobentačev in pozavnarjev (1674), alegoričnih motivov (Justitia za zbornico deželne hiše v Ljubljani, 1681), oltarnih podob (za oltar sv. Valentina v nekdanji avguštinski cerkvi v Ljubljani, ok. 1681 in oltar štirih evangelistov v nekdanji cerkvi sv. Krištofa za Bežigradom, 1697) ter portretist (dva portreta slikarja v njegovi zapuščini ter portreti grofov Barbo in Attems).
nsb01251.p1	DOBNIK, Sebastjan (Sebastijan Dobnik, rojstno ime Sebastian Dobnig), izdelovalec orgel (r. 19. 1. 1834, Polžanska vas; u. 29. 9. 1913, Zagreb, Hrvaška). Mati Helena Dobnik.
nsb01251.p2	O mladosti in orglarskem šolanju ni podatkov. Iz navedbe Ladislava Šabana, da naj bi 1869 ustanovil samostojno delavnico v Zagrebu, sklepamo, da je eden od doslej neevidentiranih pomočnikov celjske delavnice Aloisa Hörbigerja, ki se je 1855 preselila na Dunaj, več evidentiranih pomočnikov pa je v naslednjem desetletju ustanovilo samostojne delavnice. Šaban glede na zvočne podobe opusov in način njihove izdelave tudi sklepa, da se je Dobnik orglarstva učil na Dunaju. Marko Đurakić na primeru orgel v Mali Ravni iz 1878 predpostavlja možne povezave z orglarstvom Papa (Jožef Papa st., 1810–1892, in Jožef Papa ml., 1837–1907), ki je imelo 1835–66 sedež v Tržiču, kasneje pa v Varaždinu. Najstarejši zanesljiv podatek o samostojnem delovanju je sicer predelava orgel v župnijski cerkvi Marijinega vnebovzetja v Savskem Nartu blizu Zagreba 1879. Popravila in predelave orgel v okolici Varaždina, Zagreba in Karlovca so sledile do njegovih poznih let. Nekaj orgel je povečal: Varaždinske Toplice (1885), Bistra (Poljanica, 1888), Šišinec (1890), Kalinovac (1903), Garešnica (1911), Koprivnica (1912), Eißlove orgle v Donji Kupčini pri Karlovcu in mnogo drugih.
nsb01251.p3	Leta 1892 je na seznamu obrtnikov ogrskega dela Donavske monarhije naveden v rubriki orglarjev. Imenik meščanov Zagreba 1902 navaja Dobnika kot graditelja orgel – Orgelbauer. Z Dobnikovo delavnico povezujemo orglarja Petra Ovčarića iz Velikega Trgovišća in Dobnikovega sina Jurija (Juraj, 1872–1943), ki mu pripisujejo predelavo orgel v katedrali v Šibeniku ter orgle v Sinju in v kapeli Ranjenega Jezusa v Zagrebu; verjetno je sodeloval pri orglah očetovega poznega obdobja, zanesljivo v Bjelovarju. V Zagrebu se kot soustanovitelj Cecilijinega društva 1908 pojavlja orglar Iv. Dobnik; pri imenu gre za napako, saj je med rednimi člani še isto leto vpisan Juraj Dobnik.
nsb01251.p4	Dobnikove orgle imajo sprva še klasicistično zasnovo z uravnoteženim razmerjem osem- in štiričeveljskih registrov ter prisotnostjo superoktave, kvinte in miksture tudi pri majhnih orglah ter v primerih s pnevmatsko igralno trakturo. Kasneje več kot polovico registrov zastopajo orkestrski zvoki v osemčeveljski legi. Omare imajo obsežna pročelja z zgoraj široko in polkrožno zaključenimi piščalnimi polji. Lizene med njimi imitirajo stebre različnih oblik in slogov. Prav tako so zelo različne omarne krone. Nadpiščalno okrasje, kjer obstaja, je minimalistično. Igralniki so samostoječi oziroma vgrajeni v korne ograje. Manualne tipke so dolge, torej klavirsko moderne, registri pri pnevmatskih izvedbah se prožijo s preklopnimi ploščicami, registrska pomagala z valjastimi gumbi pa so nameščena pod klaviaturo. Registrski manubriji mehanskih orgel so v obliki struženih izvlečnih potegov levo in desno od klaviature. Tipični obseg manuala je od C do f3. Pedalne tipke so okorne, z nalimki; obseg od C do d1. Izdeloval je orgle z različnimi vrstami trakture: mehanske s potegi, mehanske s stožci, mehanske obeh tipov s pnevmatsko registrsko trakturo in povsem pnevmatske. Pri predelavah gre pogosto za izdelavo samostoječega ali v korno ograjo vgrajenega igralnika. Vsa znana dela so evidentirana na Hrvaškem, za Slovenijo ni podatkov.
